+++
title = "Appendi il DJ"
date = "2021-04-03"
author = "Dandy"
cover = "img/dating-online.jpeg"
description = "Nulla succede per caso! Neanche quando pensi che il mondo ti stia rovesciando addosso tutta la sua frustrazione..."
+++

Nulla succede per caso! Neanche quando pensi che il mondo ti stia rovesciando addosso tutta la sua frustrazione. 

Frank non è il tipo di uomo che va alla ricerca della propria anima gemella su strambe piattaforme digitali. Anzi. Le ha sempre considerate una colossale perdita di tempo. Per usare una metafora a lui cara, è come sparare al buio e centrare il bersaglio a chilometri di distanza. La probabilità di riuscita tende asintoticamente allo zero. A volte, però, si lascia sedurre da questa modalità d’incontro, più per spirito comunicativo e goliardico che per altre finalità. 

Amy è una splendida morettina dall’incarnato color cannella e dal sorriso travolgente. Farebbe perdere il senno a migliaia di uomini solo con un un suo sguardo ammiccante. Amy ha un’indole umbratile e riservata. Difende a spada tratta la sua privacy, come Don Chisciotte difenderebbe l’onore della sua amata Dulcinea del Toboso. La spumeggiante simpatia di Amy, certificata da chi la conosce, salta fuori solo in alcune rare circostanze. Una di queste è quando si tuffa nel suo cocktail preferito a base di vermut rosso, bitter Campari e gin.

Amy, al contrario di Frank,  ritiene che la propria anima gemella possa nascondersi in ogni dove, quindi anche su queste mefistofeliche piattaforme. Ciò è testimoniato dal fatto che due delle sue più care amiche hanno trovato la loro perfetta compatibilità. O quasi. 

Un fine settimana di un marzo devastato da una pandemia programmata, Frank decide di iscriversi su Tinder, <i>app</i> d’incontri riconosciuta a livello mondiale come la più utilizzata. 

Ha una tecnica molto particolare per non pagare l’abbonamento: non appena riceve qualche <i>like</i>, si fionda nell’apposita sezione e cerca di studiarne la sagoma pixelata. I colori e i contorni gli possono dare qualche suggerimento per predisporre un match di fortuna. Iniziano ad arrivare i primi <i>like</i>, e Frank spollicia in modo casuale tra una scala al pianoforte e i suoi esercizi di scrittura creativa. Si sofferma sul profilo anonimo di una donna, che ritiene di aver visto in modo ombreggiato. Non ha una descrizione e una delle sue foto rappresenta il dettaglio ravvicinato di una cannuccia (da qui il futuro soprannome di Amy Cannuccia). Così decide, non curante del suo aspetto, di regalarle un <i>like</i>. Di colpo si materializza la sua foto ingrandita alla dimensione dello schermo. È fatta! Il match è avvenuto. Frank parte all’attacco. Le scrive di come sia così poco interessante il suo profilo. L’unica cosa che lo incuriosisce è il suo nomignolo, che poi scopre essere vergognosamente falso. 

Amy, dal canto suo, sembra incuriosita da un uomo fuori dagli schemi, che cura in egual misura il corpo e l’intelletto e che non ha paura di dire quel che pensa, in un mondo popolato da uomini servili nei confronti dell’universo femminile.

Amy prova ad affondare una timida stoccata, chiedendo la professione lavorativa al già annoiato Frank, il quale controbatte con un acronimo che lascia spiazzata la malcapitata. Non sa dove sbattere la testa. Non ha la minima idea di cosa voglia dire. Così propone uno scambio, un’informazione in cambio di un’altra. Se ne esce con una frase che nemmeno il miglior comico del mondo potrebbe escogitare: “facciamo un baratro?”. Da qui il soprannome sempiterno di...vabbè, soprassediamo. 

Frank è sconsolato e allo stesso tempo divertito. Così decide di creare un personaggio distorto nella sua mente. Un personaggio abitudinario, solitario, che ama sorseggiare del tè rinforzato dopo l’orario lavorativo. Condivide il suo racconto con Amy.  Adesso è lei ad essere depressa. Come può un uomo sconosciuto avere una visione tanto sbagliata di lei? È rammaricata e lo fa presente a Frank, il quale, però, continua ad affondare i suoi colpi. È trascorsa una settimana e la soglia di attenzione di Frank è scemata drasticamente. Prende una decisione a mente serena: cancellarsi da quella piattaforma senza farlo presente ad Amy. 

Trascorrono dieci giorni prima che Frank si registri nuovamente su Tinder. Ripete la procedura di riconoscimento delle sagome, a seguito dei primi <i>like</i>. Con suo grande stupore rivede la foto di Amy. È ancora lì che lo attende. Lui accetta di buon grado. Si salutano in modo neutro. Poi lei chiede spiegazioni. Cosa ha fatto di male per meritarsi una tale sparizione? Frank si scusa del suo comportamento poco consono al suo modo di essere. Riprendono in modo coliambico il dialogo, che però cresce di giorno in giorno. Amy avanza una richieste a Frank: vuole che le racconti un’avventura occorsagli con qualche utente di Tinder e che lo faccia narrandole a voce quanto descritto. Insomma, chiede un audioracconto. Frank, lì per lì, risulta restio ad accontentarla, ma poi decide che può risultare un buon esercizio. Così le confeziona un racconto in cui descrive quella volta in cui conobbe una vedova ammaliatrice con un patrimonio a dodici zeri. Amy risulta stregata dal suo eloquio. 

L’investimento effettuato da Frank, a questo punto, risulta essere di gran lunga superiore rispetto a quello di Amy. Questa volta è lui ad avanzare due richieste: le chiede di descriversi fisicamente con un breve saggio e di dimostrargli il suo apprezzamento per quanto fin qui fatto con un piccolo gesto. Frank le propone di comprargli un libro. Amy perde tempo, nicchia in modo estenuante, rimane arroccata nella sua posizione difensiva.

Frank è deluso, così decide, per la seconda volta di fila, di sparire dalla sua vita. Alle prime luci di un’alba slavata di un venerdì, Frank rimuove il suo account da Tinder, senza farlo sapere a Amy.

Frank è consapevole di una cosa: se Amy desidera nuovamente contattarlo, ha a disposizione un paio di indizi per farlo. Adesso sta a lei decidere la prossima mossa. Le successive ventiquattro ore scorrono senza apparenti novità, ma Frank ha un presentimento: prima o poi si farà viva. E così, in effetti, è stato. 

L’intraprendenza di Amy ha innescato una scintilla in Frank. Ora può dedicarle tutta l’attenzione che merita. E in cuor suo spera che quella fiammella possa trasformarsi in un maestoso e imperituro incendio.
