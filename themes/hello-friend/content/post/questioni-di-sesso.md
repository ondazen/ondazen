+++
title = "Questioni di sesso"
date = "2023-10-14"
author = "Dandy"
cover = "img/questioni-sesso.jpeg"
description = "Da quando ho compreso che l’astinenza e la castità, intesa come rapporto sessuale condotto solo..."
+++

Da quando ho compreso che l’astinenza e la castità, intesa come rapporto sessuale condotto solo con la persona amata, ha un profondo significato esoterico nella vita degli animali intellettuali, detti anche esseri umani, il mio modo di vedere l’altro sesso è cambiato radicalmente. Prima di questa rivelazione, ogni pensiero, formulato su qualsiasi donna vagamente passabile, era di natura lasciva (lascio a voi immaginarne la licenziosità). Adesso, alla luce delle mie recenti scoperte nell’arduo e paludoso terreno della dottrina ermetica, tutto mi appare svuotato del suo illusorio significato.
Niente più esplorazioni nel mondo del sesso “disinvolto”, fine a sé stesso, praticato per puro piacere. Niente più attività onanistiche, riempitive dei momenti morti della giornata.

Spesso immagino come potrebbe andare un appuntamento romantico con un’avvenente donna dalle proporzioni auree, una volta terminati i convenevoli iniziali:

“Andiamo da te?”  
“Domani mi devo alzare presto, forse dovremmo rimandare.”  
“Ho capito, non ti piaccio abbastanza.”  
“Non saltare a conclusioni affrettate.”  
“E allora di cosa si tratta? Uhm, sei sposato? Ti aspetta una donna a casa?”  
“Ma per carità! Non sono il tipo che fa queste cose.”  
“E allora cosa nascondi?”  
“Non nascondo nulla. È che…”  
“Cosa? Vai avanti.”  
“È che prima dovrei parlarti di qualcosa.”  
“Hai tutta la mia attenzione.”  
“Ti ritieni una donna spirituale? Cosa sai della spiritualità?”  
“Pratico yoga per connettermi con il mio sé superiore. Ma cosa c’entra questo? Non sarai mica un prete in borghese?”  
“Ma cosa dici? Hai mai visto un prete palestrato?”  
“Beh, in effetti no.”  
“Se ti dicessi che sono sul sentiero del filo del rasoio?”  
“Di cosa diavolo stai parlando? Sei un attivista fanatico?”  
“Ho imboccato un percorso iniziatico.”  
“Continuo a non capire. Cerca di essere più esplicito. Sei forse uno di quei mormoni che indossano una camicia bianca con la targhetta con il proprio nome e vanno in giro con la Bibbia sotto braccio a fare proselitismo?”  
“Ahahah. Sei divertente, ma no!”  
“Mi vuoi dire di cosa si tratta?”  
“Non scopo per puro diletto.”  
“Ho capito. Stai cercando d’impressionarmi. Ma a me sta bene così. Non siamo più negli anni cinquanta. Tutto il mondo scopa per trascorrere un po’ di tempo.”  
“Sono serio. Sulle questioni di sesso non transigo. O si gioca alle mie regole o non se ne fa nulla.”  

In quel preciso momento la donna scende dall’auto, sbatte la portiera, si allontana ridendo in modo intermittente e scuote la testa come per dire “ma capitano a me tutti gli sciroccati!”

Probabilmente andrebbe proprio così con il 98% delle donne. Ma dove si annida il restante 2%? Forse dovrei iniziare a frequentare qualche centro gnostico.
