+++
title = "Il processo alchemico spirituale"
date = "2023-06-25"
author = "Dandy"
cover = "img/alchimia-spirituale.jpg"
description = "Cos’è il processo alchemico? Un percorso atto a ricavare l’oro dal piombo attraverso una particolare lavorazione? O forse è una metafora per descrivere qualcos’altro?..."
+++

Cos’è il processo alchemico? Un percorso atto a ricavare l’oro dal piombo attraverso una particolare lavorazione? O forse è una metafora per descrivere qualcos’altro?

Il punto di partenza dell’alchimia spirituale asserisce che la versione superior dell’essere umano esiste già in ognuno di noi. Lo scopo del processo spirituale è quello di togliere gli elementi impuri negativi e limitanti che impediscono alla forma evoluta di noi di emergere. È il cosiddetto processo di eliminazione del superfluo, il quale afferma che ognuno di noi è già completo nella sua essenza e non ha bisogno di aggiungere niente a ciò che è veramente. La missione dell’essere umano, quindi, consiste nel liberare la vera essenza dalle impurità che gli impediscono di esprimersi (ripulire la lampada dalla fuliggine che impedisce alla fiamma interna di rifulgere).

Riguardo al processo alchemico spirituale, esso è composto da cinque fasi:

1. **NIGREDO**. È la fase nella quale ha luogo la putrefazione dei nostri aspetti negativi e limitanti (ego). In questo momento ci troviamo nella notte oscura della nostra anima, dove riconosciamo le nostre ombre. Veniamo colpiti dal fuoco della sofferenza, causata da accadimenti disastrosi e disgrazie, quali malattie o lutti. In questa fase sperimentiamo depressione, senso di smarrimento e grande infelicità. Questo, però, è anche il momento in cui ci risvegliamo e cominciamo a riflettere sulle nostre vite. Entriamo quindi nella fase della dissoluzione, in cui iniziamo a vedere e a riconoscere i nostri attaccamenti: il nostro egoismo, le nostre insicurezze, l’orgoglio, la testardaggine, l’arroganza, e così via. Iniziamo, quindi, a vedere e identificare le caratteristiche della nostra personalità che sono state la causa dei nostri problemi e delle nostre sofferenze passate. Il processo di dissoluzione è l’inizio di una minore identificazione con il nostro falso io e con i nostri attaccamenti. Terminato il processo di morte interiore o putrefazione, nel quale gli elementi di noi che impedivano la nostra evoluzione sono marciti e decomposti, adesso è il momento in cui iniziamo a guardare il mondo sotto una nuova luce. Inizia così la fase di distillazione.

2. **ALBEDO**. È la fase in cui ci purifichiamo, liberandoci dagli aspetti negativi. In questo momento ci troviamo nel nostro percorso di rettificazione orizzontale (o piccola opera): l’osservazione e l’analisi di noi stessi ci mettono a nudo di fronte ai nostri ego, che dobbiamo riassorbire tramite un processo di consapevole sofferenza. Quando riusciamo a vivere in un costante stato di equilibrio e pace interiore anche nelle circostanze più difficili (radicamento dello stato di calma), allora possiamo dire di aver portato a termine la rettificazione orizzontale.

3. **CITRINITAS**. È la fase in cui sviluppiamo la saggezza. La materia alchemica, precedentemente  putrefatta (nigredo) e poi purificata (albedo), viene adesso  illuminata dall'energia forte e virile della consapevolezza.

4. **RUBEDO**. È la fase nella quale avviene il compimento finale delle trasmutazioni chimiche, che culminano con la realizzazione della pietra filosofale. In questo momento ci troviamo a ricongiungerci con il nostro spirito tramite la kundalini (ricomponiamo solo gli aspetti positivi, evolvendo nella nostra versione superior). Questo è il momento in cui il senso di dualità sparisce del tutto dalle nostre vite ed in cui percepiamo la materia e tutto ciò che accade intorno a noi come pura espressione dello spirito o coscienza universale. In questa fase, quindi, l’universo fisico, che include anche le situazioni concrete della nostra vita, non è più percepito come separato dalla realtà spirituale ma ne è un riflesso.

6. **AUREDO**. È la fase finale, conosciuta  anche come “la grande opera” o “rettificazione verticale”. In questa fase avviene la costruzione del corpo aureo tramite il processo di solarizzazione dei corpi sottili. Da qui inizia la nostra ascesa verso i piani di esistenza superiori. 
