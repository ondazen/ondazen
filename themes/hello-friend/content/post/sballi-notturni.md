+++
title = "Sballi notturni"
date = "2021-08-22"
author = "Dandy"
cover = "img/sballi.jpeg"
description = "Tutte le mattina Alex si alza alle sette in punto, corre in bagno per una frettolosa minzione, poi impugna lo spazzolino..."
+++

Alex è seduto sulla sua sedia di design patchwork, orgogliosamente acquistata su un noto sito di e-commerce. Guarda il cursore del suo computer lampeggiare davanti a sé. Si sta documentando sull’utilizzo della canapa e sui benefici che può avere sulle persone affette da insonnia. Oramai è diventato un problema per lui: dorme a singhiozzo per l’intera nottata, rimanendo, al suo risveglio, più stanco di quando si è coricato. Ha provato molteplici rimedi: la melatonina ad alto dosaggio (anche 20 milligrammi per notte), gli infusi di camomilla, la floriterapia - tramite l’assunzione di un particolare tipo di fiore australiano che esercita un’azione calmante sul costante fluire dei pensieri -, un goccio di Bourbon (quest’ultima soluzione gli causa una forte cefalea al risveglio). Non ha mai trovato realmente efficace nessuno dei rimedi citati, procurandogli, per tale motivo, una profonda frustrazione. Ciò che ha letto riguardo la canapa lo convince che quella può essere la strada giusta per la risoluzione del suo problema notturno. Legge su un sito specializzato in vendita di semi:

“I semi sono esclusi dalla nozione legale di Cannabis. Ciò significa che essi non sono da considerarsi sostanza stupefacente. In Italia la coltivazione di Cannabis è vietata se non si è in possesso di apposita autorizzazione, pertanto i semi possono essere utilizzati esclusivamente a scopo collezionistico e per la preservazione genetica.”

Alex abbandona subitamente l’idea di una temporanea coltivazione domestica, in favore di un acquisto clandestino del prodotto finito. “Devo trovare un fornitore affidabile in zona”, pensa tra sé senza demoralizzarsi. Fa una lista di amici e conoscenti che potrebbero usare la canapa per scopi terapeutici o ricreativi: c’è quel tizio che abita nel suo palazzo, sempre con un’aria euforica e stralunata, come se avesse appena finito di fumarsi un’intera coltivazione di oppio, o il marito di sua cugina, avvezzo agli svaghi lucidi mediante l’utilizzo di droghe sintetiche, o ancora il suo ipertrofico amico conosciuto in palestra, di cui nessuno rammenta il nome ma che tutti chiamano Big. Alex opta per quest’ultimo, sia per la simpatia che prova nei suoi confronti, sia per lo sterminato bagaglio culturale che possiede riguardo a quest’argomento.

“Ehi Big, come butta? È da qualche giorno che ti cerco. Finalmente riesco ad incrociarti. Avrei bisogno di chiederti qualcosa: tempo fa mi accennasti al tuo utilizzo della canapa a scopo calmante. Sarei interessato a provare.”

Big, senza farselo ripetere due volte, gli offre il suo aiuto. Decidono di vedersi l’indomani all’imbrunire nell’abitazione di Alex. Si accomodano attorno al tavolo circolare situato nell’open space illuminato da colori crepuscolari. Mentre Big, secondo un rituale ben collaudato, si accinge alla preparazione della canapa, Alex annota sul suo taccuino:

-Prendere un “tocco di fumo”, dandogli la forma di una pallina.[^first]
-Sminuzzare la sostanza all’interno di una cartina in cui risiede anche del tabacco, che viene usato come comburente.
-Avvolgere con cura la cartina, stando attenti a non far uscire il contenuto.
-Applicare il filtro nella estremità che verrà utilizzata per aspirare il fumo.

Big inizia a fare qualche tiro, con l’abilità di chi ha consolidato una certa esperienza. Alex lo osserva con timore misto a curiosità. Prima di fare qualsiasi cosa, prepara una check-list in cui elenca i possibili scenari nei quali potrebbe imbattersi:

☐ Paranoia su qualsiasi pensiero che sopraggiunge
☐ Forte giramento di testa dovuto a paura di non reggere lo sballo
☐ Dire stronzate a profusione
☐ Ridere fino a cadere dalla sedia
☐ Rilassamento muscolare (arti pesanti)
☐ Problemi che evaporano (razionalizzare in positivo pensieri negativi)
☐ Stordimento che causa un buon sonno
☐ Perdita di memoria a breve termine
☐ Movimenti e favella rallentati
☐ Biascicamento (vedi sopra)
☐ Aumento della sudorazione
☐ Equilibrio precario
☐ Nausea
☐ Improvvisa fame
☐ Costante arsura

Presto Alex saprà quale scenario potrà spuntare. Prende la cartina ripiena del prezioso carico e inizia ad aspirare. Al primo tentativo non riesce a trattenere il fumo e lo espelle completamente. Il secondo tentativo risulta anche peggiore: aspira il fumo, cercando di ingoiarlo come se fosse un bolo triturato e impregnato di saliva. Ciò gli procura una forte tosse e un fastidioso bruciore alla gola. Finalmente il terzo tentativo si avvicina a ciò che viene definito fumare: aspira il quantitativo di fumo prodotto e ne rilascia una piccola parte. Questa volta sembra che un qualche tipo di effetto si faccia strada. Ripete l’operazione in modo identico per altre due volte. Poi lascia cadere la testa all’indietro, chiude gli occhi e si abbandona al suo destino. È pervaso da sensazioni contrastanti. Un costante impulso all’emesi gli ricorda le estati della sua infanzia, quando andava a pescare con suo padre al calar del sole. Il mare lungo - costituito dalle onde provenienti da una lontana zona di forte vento - causava la gioia della fauna marina, grazie al cibo predigerito che il povero Alex riversava puntualmente sulla superficie salmastra, fino a sprofondare e a sparire tra le sfumature violacee del fondale. I suoi arti sembrano rivestiti di piombo. Alzare un braccio equivale da alzare un manubrio da dieci chili. La sua testa vortica, come se qualcuno da dietro gliela sballottasse con violenza. Le parole gli escono dalla bocca in modo sconnesso, senza riuscire a comporre una frase di senso compiuto. Ciò lo fa sorridere. Non riesce a rilassarsi del tutto, a causa del pensiero fisso sulla nausea provata. Un conato di vomito si fa strada tra le viscere, così si precipita in bagno ed abbraccia la tazza come se fosse l’amore ritrovato della sua vita. Big lo segue con aria divertita, cercando di tranquillizzarlo. Dopo qualche profonda inspirazione, l’allarme sembra rientrare. È fuori pericolo, per il momento. Ritorna al tavolo, cercando di godersi gli effetti benefici e rilassanti della sostanza cannabinoide. Ha ancora venti minuti prima che questa sensazione si attenui e svanisca del tutto.

Alex, in questo frangente, si domanda quando abbia avuto origine l’utilizzo della canapa per uso ricreativo. Big, con fare da esperto accademico e voce rallentata, gli racconta che questa pianta è originaria dell’Asia centrale e sacra per la gente hindu, che la chiama con il termine ganja. Big prosegue la sua narrazione con una notizia che fa strabuzzare gli occhi ad Alex: alcuni scienziati hanno trovato residui di cannabis, tabacco e foglie di coca in numerose mummie rinvenute in Perù e risalenti a 3500 anni fa. “Accidenti!”, esclama Alex con le palpebre pesanti e con l’aria di chi sta per addormentarsi.

È arrivato il momento di congedarsi. I due amici si salutano, ripromettendosi di ripetere l’esperienza al più presto. Alex, con un comando vocale biascicato, spegne le luci del suo appartamento e stramazza a letto completamente vestito. Si risveglia alle prime luci dell’alba con un persistente senso di nausea ma contento per aver dormito profondamente.

[^first]: Se la canapa è molto oleosa, allora significa che il livello di THC è alto. Al contrario, se è mescolata con del polline, il principio attivo è più blando. Il THC brucia con il tabacco rilasciando una sostanza oleosa, che a sua volta brucia, liberando il fumo che viene aspirato.
