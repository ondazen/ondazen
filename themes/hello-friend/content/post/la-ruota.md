+++
title = "La ruota"
date = "2025-08-21"
author = "Dandy"
cover = "img/ruota.jpeg"
description = "In un luogo dove non esiste il tempo, due tracce energetiche - un tempo amiche - si ritrovano..."
+++

In un luogo dove non esiste il tempo, due tracce energetiche - un tempo amiche - si ritrovano.  

**Il pellegrino**:  
_Ti riconosco, fratello. La veste del corpo è caduta, eppure la coscienza rimane._  

**Il disperso**:  
_Rimane per te, forse. Io mi sento disgregare, come sabbia portata via dal vento. Nulla mi sostiene. Dov’è il calore delle mie passioni? Dov’è il sapore dei banchetti, l’ebbrezza delle donne, l’ebano dei miei arredi, il rombo delle mie auto sportive, il sostanzioso conto in banca? Non trovo nulla. Solo vuoto._  
**Il pellegrino**:  
_Quello che cercavi era fumo. Anch’io ho conosciuto la fame del corpo e le grida del desiderio, ma ho scelto di guardare oltre. Non di reprimere, ma di trasmutare. Ho imparato che la vera gioia nasce dall’auto controllo e dal donarsi agli altri._  

**Il disperso**:
_Donarsi? Io ho vissuto per me, ed era dolce. Perché ora non resta nulla? Perché ogni piacere si è spezzato come vetro fragile?_  

**Il pellegrino**:  
_Perché i piaceri non formano l’anima. Li hai presi come fine, non come segno. Così essi ti hanno svuotato._  

**Il disperso**:  
_E ora sento mani oscure che mi tirano verso il basso. Figure deformi mi reclamano. Vedo animali irrequieti, radici contorte, pietre immobili che mi avvolgono. Dimmi… cos’è questo abisso che mi inghiotte?_  

**Il pellegrino**:  
_È il ritorno alla materia. La via discendente, dove gli ego che hai nutrito saranno frantumati uno ad uno. È la necessità: scenderai nei tre regni, finché la tua essenza, liberata, potrà tornare a salire._  

**Il disperso**:  
_Io… dissolvermi? Io che ho gridato al mondo di esistere più di tutti? No! Io ero qualcuno! Io ero forte, temuto, desiderato, invidiato!_  

**Il pellegrino**:  
_Eri soltanto ciò che bramavi. E ciò che si nutre di brama non ha consistenza. Per questo ora sprofondi._  

**Il disperso** (in un sussurro che si spegne):  
_E tu… che ne sarà di te?_  

**Il pellegrino**  
_Io ritornerò. Ancora un corpo, ancora una battaglia. Perché l’anima non si costruisce con una sola esistenza._  

**Il disperso** (eco lontana, già avvolta dall’abisso):  
_E io cadrò… fino al silenzio…_  

**Il pellegrino**:  
_Che il tuo silenzio divenga purificazione. Che la notte che ti attende divenga seme. Ci rivedremo, oltre il tempo, quando entrambi saremo liberi._  

Uno rimane nella luce del ritorno. L’altro scivola nella lunga notte del ciclo involutivo. Entrambi, in modi diversi, torneranno ad essere pura essenza.

