+++
title = "Il nostro inverno più buio"
date = "2021-10-11"
author = "Dandy"
cover = "img/blackout.jpeg"
description = "Mi sveglio in piena notte spinto da una opprimente arsura. Procedo a tentoni verso il frigorifero. Urto il mignolo contro lo stipite della porta..."
+++

Mi sveglio in piena notte spinto da una opprimente arsura. Procedo a tentoni verso il frigorifero. Urto il mignolo contro lo stipite della porta. Inizio ad imprecare sottovoce. Sembra di stare all’interno di un congelatore. Ogni cosa, al tatto, sembra una lastra di ghiaccio: la maniglia della porta, il ripiano della cucina, il pavimento in legno. Persino le mie gambe nude, fuori dal piumone, sembrano cristallizzarsi in piccole gocce di brina. Il caldo di qualche ora prima è stato sostituito da un freddo pungente, penetrante, insopportabile. Il riscaldamento e l’elettricità sono fuori servizio: mi chiedo se il problema sussista solo nel mio appartamento. Mando giù due sorsate d’acqua e mi fiondo nuovamente sotto le coperte. Assumo la posizione fetale e rimango immobile per non disperdere calore.

La mandibola comincia a contrarsi ritmicamente e in modo incontrollato, come se fosse un tic. Chissà perché questo gesto involontario. Forse il nostro corpo è costretto a bruciare energia e a produrre calore attraverso quel movimento, che aiuta a contrastare l’abbassamento della temperatura. Mi sembra una risposta plausibile, anche se non ne ho la certezza. Penso ad una torrida estate trascorsa in Turchia. Cerco di rivivere quell’afoso agosto dentro il mio piumone. La tecnica del produrre vivide immagini all’interno della mia mente generalmente funziona, ma alla visione di una spiaggia dalla sabbia finissima e bollente si sostituisce un piccolo igloo circondato da uggiolanti foche. Che strani animali le foche. Con quei lunghi e robusti baffi bianchi detti vibrisse, a cui ti attaccheresti, ponendoti a cavalcioni sul loro dorso. “Forse, in questo momento, abbracciarne una mi riscalderebbe”, rifletto divertito. Provo ad abbozzare un sorriso ma i muscoli del viso sono contratti per il gelo. Non credo che riuscirò più a chiudere occhio. Solo un’avanzata ipotermia potrà farmi perdere i sensi.

Un rivolo di luce lambisce la mia tempia, facendomi svegliare. Non ho idea di che ora sia. Tutti i dispositivi digitali sono scarichi per mancanza di elettricità. Rifletto come la nostra vita dipenda completamente dalla corrente elettrica: computer, elettrodomestici di ogni sorta, automobili. Persino il mio pianoforte.

Mi vesto velocemente. Indosso una tuta felpata con cappuccio, una giacca pesante, due paia di calze e dei guanti in morbida lana merino. Sono tagliato fuori dal mondo. Non so cosa stia succedendo. Ad inizio autunno i media avevano preannunciato alcuni blackout prolungati. Forse è l’inizio di uno di questi. Non so quanto durerà questa situazione, così decido di fare scorta di cibo e di candele. Il supermercato è al buio; stanno allestendo un generatore per illuminare le corsie. I banchi frigo sono spenti e sulle vetrine campeggiano solenni scritte “Tutto al 50%”. Compro qualche prodotto refrigerato da consumare in giornata e mi affretto a fare scorta di scatolame: legumi, tonno e carne in scatola. E anche pane a lunga conservazione e biscotti. Lo scaffale degli alcolici è quasi vuoto. Forse una bottiglia di whisky mi aiuterà nei momenti più difficili. Di candele neanche a parlarne; trovo solo qualche lumino votivo di color rosso, di quelli, per intenderci, che si trovano in chiesa e che si usano per onorare la memoria dei defunti. Dopotutto non ha importanza, basta che facciano il loro dovere e illuminino qualche anfratto del mio già buio appartamento. Mi carico del fardello e rientro a casa. Forse si tratta solo di un’interruzione temporanea. Trascorro le successive ore con la speranza che di colpo la luce faccia la sua comparsa e che il frigorifero torni a fare i suoi soliti rumori, ovvero quegli improvvisi scoppi causati dal compressore che scatta quando comprime il gas e lo riscalda. Giuro che non mi lamenterò più del suo ronzio di sottofondo. Né mi lamenterò più della lavatrice del mio vicino di casa che, quando centrifuga, rimbomba nella camera da letto, o del frullatore azionato alle prime luci dell’alba e utilizzato per preparare gli omogeneizzati del loro petulante bambino, o ancora della ventola del loro bagno rimasta accesa per tutta la notte. Tutti questi rumori mi risuoneranno come musica soave, quando la corrente elettrica sarà tornata a fluire nelle arterie dello stabile. È pomeriggio inoltrato e ancora niente. Ho trascorso la maggior parte della giornata accovacciato sotto le coperte. Neanche una buona lettura mi ha distratto dal pungente freddo. L’inverno, quest’anno, sembra particolarmente rigido.

Sono passate due settimane. Finalmente la corrente elettrica è stata ripristinata. Anche la temperatura incomincia a salire. Il tepore sta lentamente tornando. Ora comprendo il significato di letargia: ho trascorso gli ultimi quattordici giorni rannicchiato in qualche angolo della casa a battere i denti e a sonnecchiare per non disperdere calore. Non ho potuto lavorare. Mi sono nutrito a malapena. L’elegante supermercato di fronte casa, fornito solitamente di ogni bendidìo, è stato velocemente svuotato dei suoi cibi poco deperibili. I bancomat sono rimasti fuori uso, impedendo di poter prelevare denaro contante. Anche le carte di credito sono rimaste inaccessibili. Il blackout ha coinvolto l’intero sistema finanziario, bloccando qualsiasi tipo di transazione digitale.

Accendo la radio e uno speaker annuncia che il “buio” ha interessato l’intero paese, isole incluse. Motti riottosi hanno colpito le principali città, a causa dell’impossibilità dei cittadini di poter acquistare i beni di prima necessità. Si contano centinaia di feriti tra le forze dell’ordine e migliaia di contusi tra i civili, oltre a qualche decina di morti.

A breve i camion torneranno a consegnare le derrate alimentari e la vita riprenderà il suo naturale corso. Sono stremato, deluso, spaventato. Siamo l’unica specie su questo pianeta che non è in grado di sopravvivere senza adeguata protezione, riscaldamento e nutrimento prodotto da qualcun altro. In una società completamente segmentata, parcellizzata, frammentata, dipendiamo dalle abilità e dalle conoscenze altrui.

La mia vita riacquista le sue ipnotiche abitudini, finchè una nuova e più inquietante crisi climatica si affaccerà all’orizzonte.
