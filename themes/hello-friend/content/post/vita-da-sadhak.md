+++
title = "Vita da sadhak"
date = "2025-08-11"
author = "Dandy"
cover = "img/sadhak.jpeg"
description = "“Ah, che splendida giornata per svegliarsi alle sei e illuminarsi..."
+++

**[ore 6:00 – sveglia]**    
**Io**: *“Ah, che splendida giornata per svegliarsi alle sei e illuminarsi…”*  
**Ego della Pigrizia**: *“Aspetta, ma se il tempo non esiste, che fretta c’è? Torna a dormire.”*  
**Io**: *“Taci, tentatore. La disciplina è la mia spada!”*  
**Ego della Pigrizia**: *“Sì, ma al momento è ancora nel fodero e tu sei sotto le coperte.”*  

**[ore 8:00 – colazione]**  
**Io**: *“Frutta fresca e cereali integrali, nutrimento puro.”*  
**Ego della Gola**: *“Ma un cappuccino e brioche non ti faranno mica reincarnare di nuovo, suvvia.”*  
**Io**: *“Sai bene che ogni piccolo attaccamento è una catena karmica.”*  
**Ego della Gola**: *“Sì, ma almeno questa catena è ricoperta di glassa ed è più gustosa.”*  

**[ore 10:00 – meditazione]**  
**Io**: *“Respiro… osservo… lascio andare…”*  
**Ego dei Pensieri Random**: *“Ti ricordi quando a scuola ti bullizzavano per la tua eccessiva magrezza?”*  
**Io**: *“Non ora, sto cercando il Vuoto Illuminante.”*  
**Ego dei Pensieri Random**: *“Beh, ci sei vicino: la tua mente è già vuota, manca solo l’illuminante.”*  

**[ore 12:00 – le leggi cosmiche]**  
**Io**: *“Il mondo è governato da 48 leggi… e se scivoli ancora più in basso, diventano 96. Ogni legge è come un filo che ti trattiene.”*  
**Ego della Logica Terrena**: *“E quindi cosa fai? Le combatti una a una?”*  
**Io**: *“Non posso. Finché resto nella ruota del Samsara, queste leggi fanno parte della struttura stessa della terza dimensione. La gravità, ad esempio, non la sconfiggi, al massimo impari a camminare senza cadere troppo spesso.”*  
**Ego della Logica Terrena**: *“E se arrivi a 192 leggi?”*  
**Io**: *“A quel punto sei seriamente inguaiato nella ruota...”*  

**[ore 13:00 – gestione dell’energia sessuale]**  
**Io**: *“Sublimare, trasmutare… trasformare il piombo in oro.”*  
**Ego della Lussuria**: *“Oro? Io mi accontenterei di un venerdì sera con una sventola da paura.”*  
**Io**: *“Non c’è niente di interessante nella caduta.”*  
**Ego della Lussuria**: *“Vero, ma la discesa in picchiata ha sempre il suo fascino.”*  

**[ore 15:00 – la ruota del samsara]**  
**Io**: *“Basta reincarnazioni… non voglio più girare questa ruota.”*  
**Ego del Turismo Spirituale**: *“Oh ma dai… è divertente! Ogni vita è come una vacanza diversa: a volte in India, a volte a Parigi, a volte in un ufficio postale di provincia…”*  
**Io**: *“Non è vacanza. È prigionia.”*  
**Ego del Turismo Spirituale**: *“Sì ma almeno c’è il buffet del karma: ricevi ciò che hai ordinato in vite precedenti… sorpresa garantita!”*  

**[ore 16:30 – innesco familiare]**  
**Io**: *(respirando profondamente) “Resta calmo… osserva la reazione…”*  
**Ego della Rabbia Domestica**: *“Come si permette di parlarmi così? Dopo tutto quello che faccio!”*  
**Io**: *“Questo è solo un ruolo karmico, non la mia vera identità.”*  
**Ego della Rabbia Domestica**: *“Sì, ma un ruolo karmico con una gran voglia di mandare a quel paese.”*  
**Io**: *“No. Silenzio interiore… questa volta non ti servo da megafono.”*  

**[ore 17:30 – innesco lavorativo]**  
**Io**: *“Respira… l’osservatore è presente…”*  
**Ego del Controllo Professionale**: *“Non hai sentito? Ti ha detto che non è urgente… e invece lo è! Fagli vedere chi comanda!”*  
**Io**: *“Non comando nulla. Sono qui per servire e apprendere.”*  
**Ego del Controllo Professionale**: *“Sì, e così penseranno che sei debole.”*  
**Io**: *“Meglio essere calmo che vincere una guerra a colpi di e-mail.”*  

**[ore 19:00 – l’ego spirituale]**  
**Io**: *(dopo una meditazione profonda) “Sento una pace immensa…”*  
**Ego Spirituale**: *“Ah, finalmente ti accorgi che sei diverso… superiore… pronto a guidare gli altri!”*  
**Io**: *“No, non sono superiore a nessuno.”*  
**Ego Spirituale**: *“Ma dai, chi altri si sveglia alle sei, medita, trasmuta e sorride pure?”*  
**Io**: *“Un vero ricercatore sa di non essere nessuno… e proprio per questo cammina.”*  
**Ego Spirituale**: *“Va bene… ma intanto potresti almeno farti stampare dei biglietti da visita con scritto ‘Guru - risolvo i tuoi problemi esistenziali’.”*  

**[ore 23:00 – prima di dormire]**  
**Io**: *“Domani sarà un nuovo giorno per avanzare sul Sentiero.”*  
**Ego del Dubbio**: *“O per inciampare di nuovo e fare il bis.”*  
**Io**: *“Ogni caduta è un insegnamento.”*  
**Ego del Dubbio**: *“Allora sei praticamente un professore universitario.”*  

**Voce Interiore Profonda (quella vera)**:  
*“Figlio, finché cammini nella terza dimensione, le leggi cosmiche ti schiacceranno come l’aria che respiri. Non combatterle: impara a muoverti dentro di esse, e ridi quando puoi. Il Samsara si indebolisce anche così.”*
