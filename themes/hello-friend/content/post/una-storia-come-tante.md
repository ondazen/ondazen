+++
title = "Una storia come tante"
date = "2021-07-26"
author = "Dandy"
cover = "img/uomo-bicicletta.jpeg"
description = "C’è odore di sporco nella carrozza ferroviaria. Un afrore di piedi nudi vizia l’ambiente, insinuandosi nelle narici dei pochi passeggeri rimasti..."
+++

C’è odore di sporco nella carrozza ferroviaria. Un afrore di piedi nudi vizia l’ambiente, insinuandosi nelle narici dei pochi passeggeri rimasti. Sono piedi malandati, pieni di vesciche e di tagli profondi. Baku li tiene appoggiati sulla poltrona di fronte a lui, contravvenendo alle regole del capotreno. È stanco. Sfinito. Non riesce a tenere gli occhi aperti. Da lì a pochi minuti dovrà scendere dal vagone e allora inizierà il suo calvario per trovarsi un rifugio notturno. È un apolide. Ha perso la sua cittadinanza di congolese a causa della sua fuga verso l’Europa. Per l’Italia è un clandestino, un paria che non merita nessuna opportunità. È un fantasma. Una figura diafana, senza passaporto né una vera e propria identità. Gli rimane solo il suo nome, svuotato di ogni valore. Baku. Nome insolito per un africano. Il suo significato è mutuato da una creatura leggendaria originaria della mitologia cinese. Chissà perché i suoi genitori lo hanno chiamato in questo modo.

Il treno arresta la sua corsa. È al capolinea. Per questa sera ha terminato di sferragliare. Rientra in deposito. Baku si congeda con la sua Graziella in spalla. Si ritrova in una piccola città di provincia a lui sconosciuta. Inforca la piccola sella, più adatta ad un sagoma femminile che alla sua imponente corporatura, e inizia a pedalare senza una precisa meta, seguendo più il suo intuito che un percorso studiato in precedenza. La sua mente è confusa, distratta da pensieri di odio nei confronti della sua nazione e del paese che lo ospita in modo così gretto. Il suo stomaco produce borborigmi. Da questa mattina ha messo in bocca solo una banana e un tozzo di pane duro, che ha ammorbidito con dell’acqua. Ha racimolato qualche spicciolo sul treno, che non gli permette, però, un pasto caldo decente.

Baku continua a pedalare sotto un velato plenilunio che sembra guidarlo con la sua luce riflessa. Ogni maledetta sera sempre la stessa storia: una nuova cittadina da scoprire e un porto sicuro da trovare. Non potrà fare questa vita ancora per molto. I piedi gli dolgono più che mai. A volte pensa che addormentarsi sui binari del treno possa essere l’unico rimedio possibile. Attendere le prime luci dell’alba e con esse la prima corsa mattutina. Durante il sonno non si accorgerebbe di nulla. Ma lui è un leone africano e i leoni non si arrendono di fronte alle avversità della vita. Vede in lontananza una piccola piazzola, occupata da qualche senzatetto all’interno d’improbabili costruzioni di cartone. Decide di chiedere ospitalità. Uno dei tre uomini, che giace all’interno di quel raffazzonato rifugio, si sveglia, gli fa un po’ di spazio e gli offre i rimasugli di una scatola di Mc Donald’s trovata in zona. Baku accetta di buon grado e rosicchia qualche patatina rimasta in fondo alla confezione. Ma adesso ha sete. L’arsura lo sta facendo impazzire già da qualche ora. Il suo compagno di sventure gli indica una fontana a pochi metri di distanza. Si fionda verso lo zampillo e con avidità incamera più acqua possibile. Poi è il turno dei suoi piedi. L’acqua fresca lenisce il dolore causato dal gonfiore. Un rivolo di sudiciume misto a sangue gli scorre tra gli interstizi delle dita, riportandole al loro colore naturale. Finalmente si sente rinfrancato, così ritorna al suo asilo notturno.

Una luce accecante abbaglia il cielo privo di stelle. Un lampo, seguito da un tuono deflagrante, annuncia un imminente temporale. “Ci mancava solo la pioggia”, pensa tra sé in modo sconsolato. Uno scroscio d’acqua acida inizia a scendere lentamente dal cielo. Poi aumenta sempre di più la sua intensità, fino ad esplodere in un fruscio assordante, simile al rumore bianco di un apparecchio televisivo, che non riceve alcun segnale di trasmissione dall’antenna ricevente. Le gocce tamburellano convulsamente sul cartone ricoperto da sacchetti di plastica, usati come impermeabilizzante. Evidentemente chi ha progettato il ricovero è già rimasto scottato da qualche pioggia precedente. L’acqua continua a riversarsi con violenza, trascinando via il marcio della vita. Baku riesce ad addormentarsi, sebbene il cartone inizi ad essere seriamente inzuppato. Si sveglia alle prime luci dell’alba. Il rifugio è completamente distrutto, sembra un laboratorio di cartapesta. I suoi tre compagni continuano a dormire, indifferenti della situazione in cui versano. Forse l’abitudine li ha resi refrattari a tutto ciò.

È un nuovo giorno. Baku cavalca nuovamente la sua piccola Graziella alla ricerca di un po’ di cibo che possa dargli sollievo. Stanno allestendo un mercato rionale in una zona defilata della città. Si avvicina ad una bancarella che vende frutta e verdura. Con i pochi spicci riesce a recuperare un paio di mele, una banana e qualche albicocca. Dovrà farsele bastare per tutta la giornata. Poi di nuovo verso la stazione dei treni, suo rifugio diurno. Un’altra corsa verso terre a lui ignote. Un altro giorno dentro un vagone per sopravvivere alle ostilità della vita. Sa che non potrà essere così per sempre, perché in lui la speranza è l’ultima a morire.
