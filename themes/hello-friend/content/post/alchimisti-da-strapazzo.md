+++
title = "Alchimisti da strapazzo"
date = "2025-08-24"
author = "Dandy"
cover = "img/discord.jpeg"
description = "Il quartiere di Aurelio è una distesa di palazzi color ruggine. Nel suo appartamento l’odore di stantio è una presenza fissa..."
+++

Il quartiere di Aurelio è una distesa di palazzi color ruggine. Nel suo appartamento l’odore di stantio è una presenza fissa. Si infila sotto le porte, nelle lenzuola, nei pensieri. Perfino le mosche, quando entrano, sembrano stordite da quell’odore.  

Aurelio, con il suo impermeabile di pelle logoro e un bastone da passeggio che non usa mai per camminare, ma per “cambiare le linee temporali”, passa le giornate a rimuovere parassiti energetici con strani movimenti delle mani.  

Il suo ristretto gruppo di amici lo idolatra. Ad ogni incontro sul server, lo ascoltano parlare di linee temporali elastiche, orgasmi quantici, iniziazioni attraverso il tè olistico. Una volta ha fatto ballare un cucchiaino su un tavolo, spingendolo con un colpo di tosse, e Dandy è svenuto dall’emozione.  

Ora, però, è arrivata la lettera. E con la lettera, la fine. Aurelio si sente come un profeta condannato alla croce, ma con meno folla e più modulistica amministrativa.  

(Schermo nero. Una notifica: “**#aula-studio** – Aurelio ha avviato una chiamata vocale”. La scena si svolge interamente su Discord, ma in scena ci sono cinque postazioni illuminate da luci fredde: ognuna rappresenta un personaggio davanti al proprio PC. I microfoni si accendono e spengono, lucine verdi e rosse pulsano. Rumore di tastiere. Una voce metallica annuncia:)  

**VOCE DISCORD**:  
_Connessione stabile. Nessuno ha ancora attivato la webcam._  

(Pausa. Silenzio assoluto. Poi, Aurelio si connette: icona di un mago oscuro.)

**AURELIO (tono solenne)**:  
_Amici… il tempo è scaduto._  

(Un “pling” di notifica. Entra Stefania: icona di un unicorno viola.)  

**STEFANIA**:  
_Lo sento, Maestro! Le vibrazioni della chat sono fortissime! È arrivata la Fase Due?_  

**AURELIO**:  
_Quale Fase Due?_  

**STEFANIA**:  
_Quella dopo la Fase Uno._  

(“Pling”. Entra Alessandra: icona di una farfalla variopinta.)

**ALESSANDRA**:  
_Ho sentito che oggi ci svelerai il segreto del teletrasporto sessuale quantico. Ho preparato il cuscino._  

**AURELIO**:  
_No. Niente cuscini. È finita._

(“Pling”. Entra Dandy: icona di un gattino con un cappello a cilindro.)  

**DANDY (con voce teatrale)**:  
_Finita come? Fine del ciclo karmico? Fine della ruota del Samsara? Fine dell’umanità? O solo fine della nostra chiamata?_  

**AURELIO**:  
_Finita come… fine. Con la F maiuscola. Sono un pazzo. Non un mago. Un pazzo scappato da un istituto psichiatrico._  

(Breve silenzio. Poi, “plong”. Entra Luca: icona di una bistecca con ali angeliche.)  

**LUCA**:  
_Bello. È una metafora, vero?_  

**AURELIO**:  
_No. È la realtà. Sono fuggito sei anni fa e - non so come - sono riusciti a rintracciarmi. Tra poco verranno a prendermi._  

**STEFANIA (scrive in chat, ma legge ad alta voce)**:  
_“Il Maestro ha scelto di essere catturato per salvarci.” Incredibile._  

**AURELIO**:  
_No, Stefania, non è incredibile. È amministrazione sanitaria._   

**DANDY**:  
_Aspetta, quindi tutte le tempeste che hai evocato?_  

**AURELIO**:  
_Meteo.it._  

**ALESSANDRA**:  
_E il terremoto che hai previsto in diretta?_  

**AURELIO**:  
_Un video del 2014._  

**LUCA**:  
_E… e la trasmutazione sessuale?_  

**AURELIO**:  
_Ho letto un manuale di yoga tantrico al cesso._  

(Silenzio. Poi i quattro, insieme, come un coro dissonante):  

**TUTTI**:  
_Più grande di così non ti abbiamo mai visto._  

(“Bum”. Rumore di notifica: Aurelio condivide schermo. Appare un messaggio lampeggiante: “Clinica Psichiatrica San Rocco – Il nostro staff è in arrivo”.)  

**AURELIO**:  
_Vedete? Gli infermieri. In carne e ossa._  

**STEFANIA (con fervore)**:  
_I Maestri della Loggia Bianca!_  

**DANDY**:  
_Difendiamolo! Mandiamo una bomba pranica contro la clinica!_  

**AURELIO**:  
_Non serve. È finita. Mi porto via solo questo_:  
(solleva un barattolo di miele davanti alla webcam, etichetta “DISCOUNT”).  
_Il mio nettare eterico._  

(Rumore reale di bussate alla porta di Aurelio. Lui guarda in camera, sorride.)  

**AURELIO**:  
_Ricordate, ragazzi: trasmutate l’energia sessuale… e se non ci riuscite almeno scopate._  

(Si disconnette. Icona del mago che diventa grigia. Silenzio. Poi Stefania sussurra, con il microfono che gracchia:)  

**STEFANIA**:  
_È asceso._  

**ALESSANDRA**:  
_È tornato nell’Increato, dagli Accademici._  

**DANDY**:  
_Lo vendicheremo._  

**LUCA**:  
_Ma ha detto di scopare?_  
