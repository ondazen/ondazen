+++
title = "La riunione condominiale"
date = "2025-08-09"
author = "Dandy"
cover = "img/meditazione.jpeg"
description = "06:00 A.M. – Andrea si siede sulla coperta da meditazione benedetta dal suo guru. Silenzio. Inspira, espira…"
+++

06:00 A.M. – Andrea si siede sulla coperta da meditazione benedetta dal suo guru. Silenzio. Inspira, espira…  

06:00 e 10 secondi - Il silenzio muore.  

— **Ego Lavorativo** (completo grigio, cravatta blu, occhiali da sole): *“Ordine del giorno: il report per il capo. È in ritardo di ventiquattro ore. Suggerisco di annullare questa farsa zen e di accendere immediatamente il computer.”*  

— **Andrea**: *“No. Inspiro lentamente… ritenzione… espiro lentamente…”*  

— **Ego Erotico #1** (maglietta attillata, sguardo malandrino): *“Respiro? Ma ieri hai visto Silvia dell’amministrazione? Leggings color carne, Andrea. Sai a cosa mi riferisco…”*  

— **Ego Erotico #2** (atletico, tuta da palestra): *“Pfff… Silvia è niente. Pensa a quella mora della palestra con il top rosso. Molliamo qui questa perdita di tempo e andiamo subito in sala pesi. Magari a quest’ora la becchiamo.”*  

— **Andrea**: *“No! Torno al pranayama.”*  

— **Ego Filosofico** (tonaca logora, barba lunga, occhi mistici): *“Cercare il silenzio interiore è come voler fermare il vento con le mani. Accetta la tempesta, bro, e diventa tu stesso uragano…”*  

— **Ego Erotico #1**: *“Io posso diventare uragano… ma sotto le lenzuola.”*  

— **Ego Erotico #2**: *“Concordo. Tempesta tropicale, categoria 5.”*  

— **Ego Lavorativo** (sbuffa): *“Questa è pornografia. Basta! Se non consegni il report, il capo ti fa fuori.”*  

All’improvviso, dal buio mentale spunta Ego Creativo (frac, cilindro, bastone da prestigiatore), che non si era mai palesato.  
— **Ego Creativo**: *“Signore e signori, ecco a voi… il musical della meditazione! Titolo: ‘Zen e Lussuria’. Scena prima: Andrea alla scrivania, Silvia che entra in slow motion, il capo che canta ‘Dammi il report, baby!’”*  

— **Andrea**: *“Nessun musical. Silenzio!”*  

— **Ego Filosofico**: *“Il silenzio è musica con il volume a zero.”*  

— **Ego Erotico #2**: *“E io posso alzare il volume…”*  

— **Ego Erotico #1**: *“…e anche il ritmo.”*  

— **Ego Lavorativo**: *“Basta, questa assemblea è fuori controllo! Propongo il voto per passare all’ordine del giorno: mail urgenti!”*  

— **Ego Erotico #1**: *“Io propongo mozione alternativa: pensare a Silvia in topless.”*  

— **Ego Erotico #2**: *“Io rilancio: la mora in doccia dopo la palestra.”*  

— **Ego Filosofico**: *“Io propongo la mozione suprema: sciogliere l’assemblea in favore dell’illuminazione cosmica.”*  

— **Ego Creativo**: *“Io voto per un finale a sorpresa con fuochi d’artificio mentali!”*  
Tutti urlano, Andrea in mezzo cerca di respirare, ma sembra di stare al souk di Marrakech all’ora di pranzo.  

07:00 A.M. – Bip bip bip. Il timer suona. Alexa decreta la fine della meditazione.  
Andrea apre gli occhi, sudato come dopo una sauna in piena estate.  

— **Andrea** (sottovoce): *“Domani, per sicurezza, medito alle tre di notte… forse gli altri dormono.”*  

Dall’interno della testa, una voce lontana tuona:  

— **Ego Erotico #1**: *“Amore mio, noi non dormiamo mai…”*  

