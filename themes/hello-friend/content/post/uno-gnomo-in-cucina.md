+++
title = "Uno gnomo in cucina"
date = "2025-08-08"
author = "Dandy"
cover = "img/gnomo.jpeg"
description = "Era una mattina come tante, o almeno così pensavo, finché non sentii un rumore metallico provenire dalla cucina..."
+++

Era una mattina come tante, o almeno così pensavo, finché non sentii un rumore metallico provenire dalla cucina.  
Clac… clang… crac!  

Entrai seminudo, scalzo e con gli occhi ancora stropicciati dal sonno. Davanti al frigorifero aperto c’era… uno gnomo. Un vero gnomo: berretto rosso, barba fluente, un grembiulino da cucina con scritto “**Baciami il culo, sono magico**”, e uno zaino che sembrava un buco nero in miniatura.  

— *“Ehm… buongiorno?”*, dissi, non sicuro se stessi ancora sognando.  

Lo gnomo si voltò, tenendo una confezione di tofu in mano come se fosse plutonio radioattivo.  

— *“Finalmente! Cos’è questo schifo? Dalle nostre parti questa roba viene usata come topicida. Non che noi ammazziamo i topi ma non si sa mai! Hai del pane da elfi? O anche solo uno yogurt temporale?”*  

— *“No, ma ho del latte scaduto e una banana à pois.”*  

— *“Perfetto. Ho fame. E quando ho fame, sono nervoso.”*  

— *“Ma… scusa, ci troviamo nella terza o nella quinta dimensione?”* Subito dopo provai a tirarmi un dito della mano per vedere se si allungava.  

Lo gnomo mi lanciò uno sguardo da barista che aveva appena finito il doppio turno.  

— *“Che cosa importa? Quando ho fame sono nervoso.”*  

Poi si mise a trafficare con il microonde, infilandoci dentro una mela, un dado da brodo e un cucchiaino di plastica.  

— *“Scusa, ma cosa stai cucinando?”*  

— *“Un brunch quantistico. È molto in voga nei boschi paralleli.”*  

Nel mentre, il microonde cominciò a levitare. Una luce viola ne uscì, seguita dal suono inequivocabile di un peto.  

— *“Sta succedendo qualcosa?”* chiesi, preoccupato.  

— *“Nulla di serio. Forse solo un piccolo salto temporale. O forse sta arrivando mia cugina.”*  

In quell’istante…puff! Un’altra creatura apparve. Una gnoma - bassa, arruffata, con un laptop sotto il braccio e un termos di caffè che galleggiava accanto a lei.  

— *“Ciao Rambo!”* disse la gnoma.  
— *“Ciao Tess. Hai portato i log della realtà?”*  
— *“Sì, ma sono corrotti. Credo che ieri abbiamo fatto un brunch che ha causato la nascita di un altro buco bianco.”*  

— *“Ah, era quello il rumore!”*  

Io, seduto sullo sgabello, ascoltavo il loro delirio, cercando di comprenderci qualcosa.  

— *“E quindi… vi capita spesso di apparire nelle cucine umane?”*  

— *“Solo il venerdì e quando Giove ce lo chiede.”* disse Tess.  
— *“O quando l’universo ci sfida a una gara di rutti cosmici.”* aggiunse Rambo, aprendo una bottiglia di gazzosa al limone.  

Il microonde esplose in migliaia di pezzi di carta colorata e ne uscì un toast perfettamente dorato che recitava un haiku.  

— *“Questa colazione mi ha cambiato la vita.”* dissi, sinceramente colpito.  

— *“Aspetta di vedere la cena.”* disse Rambo, sparendo in una nube glitterata.  

Tess mi guardò, bevve il suo caffè e con tono solenne disse:  

— *“Ricorda: se il frigorifero canta, non è un sogno. È solo il metabolismo intra dimensionale.”*  

Puff. E sparì anche lei.  

Da quel giorno, tutti i venerdì, lascio uno snack nel frigo. Non si sa mai. Gli gnomi nervosi sono peggio dei temporali esistenziali.
