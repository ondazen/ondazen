+++
title = "Comprensione"
date = "2025-07-26"
author = "Dandy"
cover = "img/comprensione.jpeg"
description = "Nulla! È più forte di me. Così prendeva forma dentro di me il primo pensiero durante l’aurora nascente..."
+++

Nulla! È più forte di me.

Così prendeva forma dentro di me il primo pensiero durante l’aurora nascente, quando il sonno ancora mi cullava e il giorno, impietoso, già mi domandava chi fossi. Mi alzai lentamente dal letto, trascinando con me l’eco di quelle paure che credevo ormai dissolte. E invece no. Erano lì. Più sottili, più astute, come serpenti che avevano imparato a mimetizzarsi nel verde della mia quiete interiore.

Pensavo di aver vinto. Di averle guardate in faccia abbastanza volte da disarmarle. Eppure adesso mi stringevano di nuovo. Una stretta gelida al petto, una voce interna che ripeteva: “Non sei ancora pronto. Non sei abbastanza.”

Camminai scalzo fino al piccolo tappeto al centro della stanza. Lì dove ero solito meditare. Lì dove, tante volte, ero morto e rinato in silenzio. Mi sedetti a gambe incrociate. Inspirai lentamente. Trattenni il respiro a pieni polmoni. Espirai lentamente. Trattenni il respiro a polmoni svuotati. Ma quella mattina il respiro non bastava. Il vuoto dentro era troppo denso. Non era solo paura. Era un grido antico.

“Allora sia,” sussurrai. “Non combatterò. Non scapperò. Non fuggirò nemmeno nella meditazione. Trascinatemi giù con voi.”

Chiusi gli occhi e, nel buio interiore, le chiamai per nome, una ad una. Con una voce che non era più mia, ma dell’uomo caduto.

“Divina Madre Kundalini, aiutami. Mostrami cosa non vedo. Fammi scendere dove ho sempre avuto paura di andare.”

Nel silenzio che seguì, sentii qualcosa muoversi. Non fuori, ma dentro. Un tremore. Una vibrazione dolce, come un battito d’ali. E una presenza. Calda, femminile, compassionevole. Non disse nulla. Ma era lì. Lo sapevo.

Allora compresi. Quelle paure non erano nemici, ma sentinelle. Custodi del portale. Avevo bisogno di attraversarle, non di eliminarle. Perché dietro di esse, si celava la mia forza. Il mio vero volto. Il diamante sepolto nel fango.

Lacrime mi scesero dagli occhi chiusi. Non di dolore, ma di resa. Non di sconfitta, ma di verità.

E in quel momento, nel profondo silenzio che solo l’essenza divina riconosce, sentii le parole che attendevo da sempre, sussurrate dalla Madre:

**“Figlio mio, non sei venuto per vincere le paure. Sei venuto per amarne le sue ferite.”**
