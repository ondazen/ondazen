+++
title = "Il filo del rasoio"
date = "2025-07-27"
author = "Dandy"
cover = "img/filo-del-rasoio.jpeg"
description = "Da quando ho compreso che il corpo non è solo carne, che l’amore non è solo calore e carezze..."
+++

Da quando ho compreso che il corpo non è solo carne, che l’amore non è solo calore e carezze, ma un ponte segreto tra due essenze che si riconoscono nel silenzio, qualcosa in me si è spezzato o forse si è finalmente ricongiunto.

Il desiderio che un tempo ardeva alla vista di un volto, di una curva, era fame, non amore. Era un vento cieco che accarezzava solo la superficie del mondo. Ora quel vento si è placato. Ora cammino su una soglia sottile, un filo teso tra il cielo e la terra.

Ho deposto le armi del piacere vuoto, ho smesso di cercare rifugio nei gesti automatici della solitudine. Non per paura, non per morale, ma per fedeltà a un fuoco più puro che inizia a brillare dentro.

A volte mi sorprendo a immaginare un incontro, un volto, una sera. Un appuntamento in cui qualcosa di antico si affaccia zoppicante.

Poi arriva quel momento. Lei mi guarda, gli occhi danzano tra curiosità e consuetudine.
“Allora, andiamo da te?”
E il mio cuore sussulta, non per l’invito, ma per ciò che devo dire.

“No. Non stanotte.”  
“Non ti piaccio abbastanza?”  
“Non è questo…”  
“Allora cosa c’è che non va?”  
“È solo che… sto cercando altro.  
Sto cercando l’anima.”  

“L’anima?” ride, quasi con tenerezza, come si ride di un bimbo che crede negli elfi. Poi se ne va, lasciando nell’aria il profumo del disincanto e la solita sensazione di essere fuori dal tempo, fuori dal mondo.

Forse sì. Forse il 98% delle donne si prenderebbe gioco di me. Ma il mio cuore non vuole percentuali. Vuole Lei, quella che sa cosa vuol dire vegliare nel buio, custodire il fuoco, non per dovere, ma per un senso del sacro.

Forse vive nascosta tra le pieghe di un libro, in un silenzio che prega, in uno sguardo che non giudica, in un amore che non chiede, ma riconosce.

Io la cerco camminando sul filo del rasoio, con passi lenti, tra il cielo e la terra.
