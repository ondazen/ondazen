+++
title = "Le regole del gioco"
date = "2022-02-26"
author = "Dandy"
cover = "img/regole.jpeg"
description = "Un curioso: cosa c’è in principio?..."
+++

**Un curioso**: cosa c’è in principio?  
**Un tizio a caso**: l’Uno o anche definito Brahman o Tao.  
**Un curioso**: perché tutti questi nomi?  
**Un tizio a caso**: dipende dalla dottrina a cui ci si riferisce. Il primo termine fa riferimento alla filosofia neoplatonica (in particolar modo alla dottrina di Plotino), il secondo si riferisce alla cultura vedica ed il terzo al sistema filosofico e mistico elaborato da Lao Tzu.  
**Un curioso**: puoi dirmi qualcosa in più riguardo a quest’Uno?  
**Un tizio a caso**: è la prima realtà. E’ trascendente, onnisciente, incommensurabile, eterna, amorfa e asostanziale. Non contiene alcuna divisione, molteplicità o distinzione. L’Uno è sovrabbondanza di essere.  
**Un curioso**: puoi descriverla?  
**Un tizio a caso**: l’ho appena fatto. Immagina una fonte luminosa, come un sole che irraggia ma senza confini. Un sole infinito.  
**Un curioso**: e qual è il suo scopo?  
**Un tizio a caso**: è immanente. Sta.  
**Un curioso**: quindi non ha nessun altro scopo?  
**Un tizio a caso**: esatto.  
**Un curioso**: ed è l’unica realtà esistente?  
**Un tizio a caso**: no.  
**Un curioso**: quindi questo Uno esercita un atto di creazione?  
**Un tizio a caso**: assolutamente no! L’Uno non crea nulla.  
**Un curioso**: se non vi è nessun atto di creazione, come fanno ad esistere altre realtà?  
**Un tizio a caso**: tramite il processo di emanazione. Ti faccio un esempio. Immagina di avere una caraffa e di riempirla con dell’acqua. Continuando a versarla, prima o poi questa travaserà.  
**Un curioso**: quindi l’acqua che fuoriesce è una realtà che sussiste di per sé?  
**Un tizio a caso**: esattamente. Tramite questo processo si è formata una realtà al di fuori dell’Uno. E’ un’ipostasi derivata da questa emanazione e si può affermare che sia una derivazione non figlia di libertà né di volontà. E’ sovrabbondanza che necessariamente produce molteplicità.  
**Un curioso**: e quali caratteristiche ha questa ipostasi?  
**Un tizio a caso**: E’ limitatamente perfetta perché fuori dall’Uno.  
**Un curioso**: questa ipostasi produce a sua volta qualcos’altro per emanazione?  
**Un tizio a caso**: ti spiego. Ipotizziamo che il primo processo emanativo abbia creato il Due. Quest’ultimo darà luogo al Tre con un differente grado di emanazione, e così via. Più si è vicini all’Uno, e più si è vicini alla sovrabbondanza e alla perfezione. Immagina un cerchio con altri cerchi concentrici. Quelli più lontani dal centro perdono forza, mentre quelli più vicini hanno una maggiore intensità.  
**Un curioso**: quindi stai dicendo che più ci si allontana dall’Uno e più si è limitati?  
**Un tizio a caso**: esattamente.  
**Un curioso**: e l’universo in cui viviamo da chi è stato creato?  
**Un tizio a caso**: dalle ipostasi, emanazioni dell’Uno. In realtà esistono infiniti multiversi, contenenti a loro volta infiniti universi. Questi possono essere vuoti o pieni di materia, a seconda che sia prevalsa l’antimateria nel primo caso o la materia nel secondo. Ogni multiverso, inoltre, non può comunicare con gli altri.  
**Un curioso**: è contro intuitivo pensare come un infinito possa contenere un altro infinito.  
**Un tizio a caso**: ti faccio un esempio chiarificatore. Considera tutti i numeri contenuti tra 1 e 2. Esistono infiniti numeri all’interno di questo intervallo ma che sono, comunque, sempre più piccoli del secondo termine, ovvero 2. Quindi un infinito è contenuto all’interno di un intervallo finito di numeri naturali.  
**Un curioso**: mi hai fatto venire in mente la teoria degli insiemi di Georg Cantor, che per primo si pose il problema di quanto infiniti fossero gli infiniti numeri naturali.  
**Un tizio a caso**: mi dispiace, non so di cosa tu stia parlando.  
**Un curioso**: anche noi esseri umani siamo emanazione dell’Uno?  
**Un tizio a caso**: esattamente. Siamo anche noi il frutto di un diverso grado di emanazione dell’Uno. E trovandoci molto lontano dalla perfezione, siamo limitatamente perfetti. Ma questa condizione è necessaria affinché si possa fare esperienza di questo mondo.  
**Un curioso**: quindi il nostro fine è imparare tramite l’esperienza?  
**Un tizio a caso**: il nostro fine è comprendere, interiorizzare ciò che è essenziale nella natura originale degli altri, e aggiungerlo alla nostra natura originale tramite un processo profondo e importante.  
**Un curioso**: in che modo possiamo porci di fronte a questa comprensione?   
**Un tizio a caso**: l’essere umano dovrebbe utilizzare l’amore come strumento per comprendere. Solo in questo modo possiamo riavvicinarci alla perfezione originaria.  
**Un curioso**: quindi dovremmo amare in modo incondizionato anche ciò che odiamo?  
**Un tizio a caso**: esattamente. E’ l’unico modo per tornare a ricongiungerci con l’Uno.  
