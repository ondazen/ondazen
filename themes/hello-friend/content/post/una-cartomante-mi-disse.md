+++
title = "Una cartomante mi disse"
date = "2021-07-29"
author = "Dandy"
cover = "img/cartomante.jpeg"
description = "Ha l’aria di chi sa il fatto suo, con quel sorriso accattivante e quei radiosi occhietti vispi che sembra vogliano uscire dalle orbite..."
+++

Ha l’aria di chi sa il fatto suo, con quel sorriso accattivante e quei radiosi occhietti vispi che sembra vogliano uscire dalle orbite. Rachel, una donna di mezza età dal fisico longilineo e dai folti capelli bruni, riesce a predire possibili linee temporali con i suoi tarocchi di Marsiglia, che custodisce sempre con sè in un astuccio di tela e pelle d’agnello. Mescola le carte in modo pacato, le pone al centro del tavolo, ti fa alzare il mazzo con la mano sinistra, e inizia a scoprirle con un misto di curiosità e impazienza: l’eremita, il papa, il matto, l’appeso. Questi sono alcuni dei simboli in cui è possibile imbattersi durante una stesura di tarocchi. E, a seconda di come sono posizionati, assumono differenti significati.

Mi ritrovo ad affrontare l’ennesima delusione amorosa. Non capisco in cosa sbagli: una volta troppo guardingo, un’altra volta troppo me stesso, un’altra ancora troppo menefreghista. Devo trovare un equilibrio, che riassuma queste tre posizioni. Ho bisogno di risposte. Ho bisogno che qualcuno provi a leggere il mio imminente futuro. Così scrivo a Rachel, supplicandole un’udienza. La sua risposta non tarda ad arrivare. Si offre di vedermi quel giorno stesso, vista la condizione in cui verso. Ci incontriamo nel tardo pomeriggio, all’ingresso di un parco pubblico, che ricorda l’ambientazione di un rituale wicca, una religione neopagana che affonda le sue radici nella teosofia. La folta vegetazione ostruisce il passaggio. Piante erbacee dallo stelo lungo si erigono fin quasi a toccare il cielo. Una fontana regale su tre livelli sembra occupare la posizione centrale, come se tutto quanto si fosse sviluppato intorno a lei.

Provo un brivido di paura e di incontenibile eccitazione allo stesso tempo. Rachel mi precede con piglio da esploratrice navigata. Adocchiamo una panchina scolorita nelle vicinanze della fontana. Ha le assi in legno non allineate, ma sembra pulita. Ci sediamo l’uno di fronte all’altra.

-Allora, gioia, cosa vuoi chiedere alle carte?
-Beh, vista la mia attuale situazione, vorrei chiedere cosa ne sarà della mia vita sentimentale. Finirò nello stagno dell’oblio a marcire riverso sotto l’inflorescenza della Typha Gracilis?

A Rachel scappa una risata, per via della mia originalità espressiva, poi inizia a mescere le carte con puntiglioso riguardo, le pone al centro della panchina e aspetta che le alzi con la mano sinistra. Dopodiché inizia ad estrarle una a una. La prima carta è la papessa, il secondo degli arcani maggiori. Questo arcano è raffigurato da una sacerdotessa che tiene in mano un libro nella mano sinistra e delle chiavi nella mano destra.

-Di che si tratta, Rachel? Avanzo io.
-È una carta interessante?
-Decisamente. Rappresenta la donna ufficiale di un uomo. Significa che la prossima sarà quella definitiva, colei che t’imbriglierà nella sua rete e da cui non potrai più fuggire.

Rachel prosegue con l’estrazione della seconda carta. È il turno della morte. Mi rassicura dicendomi che si tratta di un arcano positivo, che indica il cambiamento e la trasformazione.

-Avrai degli sconvolgimenti nella tua vita. Dovrai accettare l’inevitabile trasformazione, ripulirti delle scorie del passato e confidare nella rinascita come uomo, avendo perso la peculiarità del tuo essere fanciullo che ti sei portato appresso finora.

Deglutisco a fatica, la fronte inizia a imperlarsi di sudore. Mi chiedo come la mia vita possa essere stravolta in così poco tempo. Rachel - dopo aver estratto altre carte - con aria divertita, incalza:

-La donna che troverai sarà matura, non come una di quelle ragazzine che ti porti a letto. E aggiunge:
-Sarà una vedova con un figlio maschio.

La mia espressione si corruccia. Nella mia mente prende vita la figura di una vecchina di ottant’anni, che si sorregge con un bastone per via della sua zoppia. Indossa un vestito tutto nero, dei collant pesanti color carne e un foulard le tiene legati i lunghi capelli bianchi. Già mi ci vedo ad accompagnarla al cimitero per la visita domenicale al suo defunto marito. Sobbalzo dalla panchina. Cerco di cancellare istantaneamente quell’immagine agghiacciante. Rachel osserva la mia espressione e - intuendo i miei pensieri - scoppia in una fragorosa risata.

-Una vedova non è necessariamente settuagenaria e con problemi fisici. Potrebbe essere una donna come te, molto in forma, che tiene al suo aspetto fisico.

Ciò che dice mi rincuora temporaneamente. Poi la mia mente ripiomba sulla stessa immagine della vecchina. Combatto strenuamente per eliminare definitivamente quel pensiero. Una fresca brezza serale inizia a spirare. Mi coglie un brivido di freddo. Alcune microscopiche gocce d’acqua provenienti dalla fontana mi accarezzano il viso. La gibbosa crescente rischiara lo specchio d’acqua e filtra tra la rigogliosa vegetazione. Ancora pochi giorni e ci sarà un eccezionale plenilunio, dovuto alla sua posizione in perigeo. Rachel raccoglie le carte nell’astuccio e le ripone nella sua capiente borsa. Poi mi racconta alcune vicende intime del suo passato. Di come, ad esempio, sua madre l’abbia fatta sentire una nullità per tutta la vita. Ciò mi ricorda l’atteggiamento anaffettivo e narcisistico di mio padre. Ognuno di noi porta con se le cicatrici di un lontano passato.

Si è fatto tardi, così c’incamminiamo verso le rispettive automobili. Mi sento rinfrancato dalla lettura dei tarocchi, perché so che in qualche misura ciò che mi ha detto Rachel si avvererà. Ci salutiamo con un caldo e interminabile abbraccio, con la speranza di rivederci presto, magari in compagnia della mia settuagenaria vedova.
