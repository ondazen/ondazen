+++
title = "L'uomo acefalo"
date = "2023-04-29"
author = "Dandy"
cover = "img/nohead.jpeg"
description = "Tutte le mattina Alex si alza alle sette in punto, corre in bagno per una frettolosa minzione, poi impugna lo spazzolino..."
+++

Tutte le mattina Alex si alza alle sette in punto, corre in bagno per una frettolosa minzione, poi impugna lo spazzolino per lustrarsi i denti e successivamente si reca in cucina per una frugale colazione. E tutte le mattine, puntualmente, si dimentica di non avere più una testa sopra il collo. Non ricorda quando e come l’ha persa, forse perché associa il cervello al deposito della memoria e, non avendone più uno, ritiene di non avere più ricordi.

Tutte le volte che Alex si specchia, vede un corpo acefalo e si chiede come possa osservarsi ancora non avendo più gli occhi, al pari di colui che non possiede più un arto ma ha ancora la sensazione che sia ben saldo al suo posto. A volte riesce a scorgere anche il suo vecchio volto, segnato da una minacciosa senescenza. I capelli, fatti allungare da una estremità, gli ricoprono l’incalzante pelata; le occhiaie sono eccessivamente pronunciate, come di chi non dorme da settantadue ore; un’escrescenza carnosa, formatasi dopo una terapia ormonale, si erige alla base del mento.

Alex, tutte le mattine, dopo il consueto rituale, che viene meno per la mancanza della testa, si veste di tutto punto, con il suo abito da lavoro in Principe di Galles, rattoppato ai gomiti per l’eccessivo utilizzo, e un paio di scarpe in versione wingtip in pelle brunita. Inizia le sue giornate presso le sedi dei clienti. All’inizio destava orrore nelle persone, ma, lentamente, questo senso di ripugnanza è stato sostituito da una benevola compassione.

“A volte penso che la mancanza di una bocca, e la conseguente impossibilità a proferire parola, sia più un vantaggio che uno svantaggio: nessuno mi aggredisce verbalmente, sapendo che non ho la facoltà di rispondere. Tutti sono molto più gentili di quando ero dotato di una grossolana testa.” Queste ed altre sono le riflessioni che inondano la “non mente” di Alex. Ed ancora: “come posso generare pensieri senza un cervello? Da dove nascono, allora, i pensieri?” Questo è l’interrogativo che, più di tutti, perplime Alex.

Un altro indubbio vantaggio, derivato dalla sua acefalia, è l’attrazione che esercita nei confronti del sesso femminile. Le donne non si sentono minacciate dal suo sguardo indagatore. Anzi. Lo considerano un essere innocuo, con i suoi misteri tutti da scoprire. A dire il vero, qualche svantaggio esiste: Alex non può più praticare il bacio alla francese o il cunnilingus. Tutte faccende, ad ogni modo, risolvibili, grazie alla sua abilità nell’usare il resto del suo corpo.

Le relazioni amorose di Alex, però, non durano più di qualche giorno. All’inizio un uomo afono può incuriosire, ma alla terza uscita, e dopo aver espletato le pratiche del sesso, la conoscenza inciampa in un interminabile silenzio.

Alex, oltre a non avere più un paio di occhi, non possiede neanche l’organo deputato all’udito, ma ci sente benissimo. La sua sensibilità uditiva, oltre a ricoprire il normale intervallo di frequenza, va al di sotto dei 20 Hz e al di sopra dei 20.000. Non che questo rappresenti un vantaggio. Anzi, viene sempre infastidito dal suo vicino di casa che, grazie al fischietto a ultrasuoni, richiama all’ordine il suo molossoide indisciplinato.

Alex non ha necessità di nutrirsi, non avendo più le fauci e una bocca. Quando viene invitato ad una cena conviviale - suscitando tra le persone circostanti paura e sbigottimento - osserva e ascolta tutto con grande attenzione, non potendo interagire. Quelle rare volte in cui gli viene posta una domanda, tira fuori un taccuino dalla tasca interna della sua giacca e abbozza una risposta con una calligrafia talmente illeggibile, che farebbe desistere qualsiasi paziente nell’interpretare la ricetta del proprio medico.

Quando Alex si corica, non ha la necessità di utilizzare un guanciale. Chiude gli occhi che non possiede e si addormenta in un sonno profondo. Se riesce ad osservare, a udire e a pensare, si può immaginare che abbia anche un’intensa attività onirica.

Ogni mattina Alex si alza, ripetendo la routine del giorno precedente. In fin dei conti, la vita surreale di Alex procede in modo monotono, senza particolari colpi di testa.

