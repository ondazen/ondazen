+++
title = "Il lavoro più duro del mondo"
date = "2026-02-03"
author = "Dandy"
cover = "img/psicopompo.jpg"
description = "..."
+++

Alex: *«Perché nessuno riesce più a percepire la mia presenza? Che sta succedendo?»*    

Jack: *«Ciao, sono Jack, il tuo psicopompo.»*    

Alex: *«Psico-che? Chi sei? E perché sei l’unico in grado di vedermi?»*    

Jack: *«Sono il tuo psicopompo e sono qui per accoglierti nella dimensione astrale.»*    

Alex: *«Ah, ho capito! È uno scherzo dei miei colleghi di lavoro. Molto ben riuscito, complimenti. Adesso che vi ho sgamato, interrompiamo qui questa farsa.»*    

Jack: *«Nessuna farsa. Sei trapassato.»*    

Alex: *«Cioè?»*    

Jack: *«Sei morto. Caput. Andato.»*    

Alex: *«Lo scherzo è divertente quando dura poco. Fatela finita.»*    

Jack: *«Tutte le volte la stessa scenetta. Quanta pazienza. E poi non si dica che non è un lavoro ingrato. E non vengo nemmeno pagato.»*    

Alex: *«Quindi mi stai dicendo che sono morto veramente? E dove sarebbe il mio corpo?»*    

Jack: *«Vorrai dire quel che ne resta. Un pezzo è sul ciglio della strada.»*    

Alex: *«Oddio, ma è una mia gamba. Cosa è successo?»*    

Jack: *«Un TIR ti ha preso in pieno.»*    

Alex: *«Un TIR?! Ma io attraversavo sulle strisce!»*    

Jack: *«Sì, peccato fossero quelle dipinte sul retro del camion.»*    

Alex: *«Non è possibile. Stamattina avevo mangiato leggero. Un kefir con biscotti integrali!»*    

Jack: *«Classico errore: morire convinti che il kefir salvi da tutto.»*    

Alex: *«Aspetta, ma io sento ancora dolore!»*    

Jack: *«No, quello è il ricordo del mutuo.»*    

Alex: *«E adesso che succede?»*    

Jack: *«Ora ti accompagno oltre.»*    

Alex: *«Oltre dove? Paradiso? Inferno?»*    

Jack: *«Dipende. Hai mai risposto “lo faccio subito” e poi non l’hai fatto?»*    

Alex: *«Be’, sì.»*    

Jack: *«Allora Purgatorio. Reparto “mail mai risposte”.»*    

Alex: *«Ma io non sono pronto! Ho ancora mille cose da fare!»*    

Jack: *«Le avevi anche da vivo. Non le hai fatte.»*    

Alex: *«Posso almeno salutare qualcuno?»*    

Jack: *«Certo. Nessuno ti sentirà, ma puoi parlare da solo come facevi alle riunioni.»*    

Alex: *«Spiritoso. E tu saresti una specie di angelo?»*    

Jack: *«No, io sono in somministrazione. Contratto a tempo determinato, fine turno alle sei.»*    

Alex: *«E dopo?»*    

Jack: *«Dopo mi reincarno come assistente vocale.»*    

Alex: *«Tipo Siri?»*    

Jack: *«Peggio. Centralino INPS.»*    

Alex: *«Questa sì che è una punizione divina.»*    

Jack: *«Dai, muoviamoci. Guarda che stanno arrivando i vigili.»*    

Alex: *«E se non volessi venire?»*    

Jack: *«Puoi restare. Ma finisci come presenza che spegne i modem e fa cadere le penne.»*    

Alex: *«Andiamo.»*    

Jack: *«Bravo. Ah, dimenticavo: devi lasciare qui gli ego.»*    

Alex: *«Tutti quanti?»*    

Jack: *«E anche le lamentele.»*    

Alex: *«Aspetta un attimo»*    

Jack: *«Troppo tardi.»*    

(Un lampo, una luce abbagliante. Silenzio.)  

Alex: *«Jack?»*    

Voce metallica: *«Per assistenza, resti in linea. La sua chiamata è importante per noi.»*    

Alex: *«Jack?»*    

Voce metallica: *«Il tempo di attesa stimato è: perennità.»*    

Alex: *«Lo sapevo. Sono morto e sono finito in un call center.»*  
