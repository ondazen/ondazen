+++
title = "I Digestive"
date = "2021-07-15"
author = "Dandy"
cover = "img/digestive.jpeg"
description = "Ciò che è successo ad Alex rese famoso Proust grazie alle sue Madeleine meno di un secolo fa..."
+++

Ciò che è successo ad Alex rese famoso Proust grazie alle sue Madeleine meno di un secolo fa. Era al supermercato e, al momento di pagare la spesa, la sua memoria involontaria scattò quando vide un espositore di biscotti Digestive, quelli dal sapore secco e semidolce, che uno scozzese inventò nell’ottocento, pensando di aver trovato la soluzione alla cattiva digestione. Alex è un uomo di mezz’età dall’aria studentesca, dai folti capelli ricci e con una leggera montatura sul naso che corregge la sua precoce miopia.

La prima volta che Alex mise piede nel Regno Unito fu all’età di sedici anni, al termine di una sofferta prima liceo. Trascorse i dieci mesi precedenti a scervellarsi nello studio della lingua greca e latina, cercando di aspirare ad una buona preparazione classica. Aveva spuntato una sudata promozione, che gli fece tirare un sospiro di sollievo. A quei tempi era un ragazzo molto magro (non era certo anoressico, ma poco ci mancava), con una massa di capelli senza forma e dell’acne vaiolosa sul viso. Non aveva un grande appeal con le persone (soprattutto con le ragazze), forse per il suo modo criptico di tenere tutte le sue emozioni per se, senza manifestare nulla a chicchessia. La sua innata empatia, fonte di profonda connessione con i suoi simili, era costantemente celata, creando in lui un forte senso di vuoto esistenziale. L’esempio ricevuto dalla figura paterna, fin dalla tenera età, lo portò a sviluppare un orientamento introverso, caratterizzato da un ricco corredo emozionale tenuto nascosto agli altri esseri umani, perché considerato motivo di vergogna.

Finalmente, dopo un giugno afoso e incolore, arrivò luglio. Il suo primo viaggio senza genitori, in compagnia di tre amici, nonché compagni di classe. La destinazione prevista era Brighton, la ridente città che si affaccia sul mare della Manica. La scelta ricadde su questa meta per due motivi: Alex cercava una città di lingua inglese in cui si potesse fare anche un po’ di vita da spiaggia. In retrospettiva, Brighton fu un luogo poco azzeccato, per il suo clima uggioso che non permetteva la balneazione. Per Alex, ad ogni modo, ogni città era una novità; la sua prima esperienza da viaggiatore solitario lo faceva sentire come un moderno esploratore e tutto ciò che osservava era un’eccitante scoperta.

Era ospite, assieme ad uno dei tre amici, di una famiglia che abitava in una villetta nella desolante periferia cittadina. Il clima, da canicolare quale era in Italia, sull’isola inglese mutò in pungente e poco accomodante. La casa era fatiscente, tappezzata con orribili disegni a fiori e moquette ovunque, persino in cucina e nel bagno. Quest’ultimo non aveva né la doccia né il bidet, per cui lavarsi era sempre una stancante impresa. Al piano superiore la sua oste aveva allestito per loro una camera con due letti. Dalla finestra a due ante si poteva osservare un panorama grigio che ricordava l’ambientazione del film Trainspotting. La fine pioggia battente non aiutava a migliorarne la percezione.

Abituato al cibo italiano, il “pocket lunch”, che gli veniva frettolosamente preparato, aveva un aspetto a dir poco ripugnante: un tortino di carne di maiale – che ricordava la carne gelatinosa in scatola - o in alternativa un paio di tramezzini farciti con diversi strati di burro e chissà quale altra porcheria, accompagnati da una manciata di dolcetti dal sapore rancido, finivano puntualmente nel bidone della spazzatura. Alex si divertiva a lanciare ogni singolo pezzo del suo pranzo da una distanza ragguardevole e a fare canestro in un bidone all’aperto, naturalmente lontano dalla casa che lo ospitava. Gli unici alimenti di cui si nutriva erano le mele verdi e i biscotti Digestive. Prediligeva quelli con il doppio strato di cioccolato, di cui ne andava davvero ghiotto. Sognava la sua amata pizza margherita, e una sera, esasperato dal cibo inglese, con la sua fedele accolita, assaltò un ristorante italiano. Mangiarono la peggior pizza della loro vita. Ci mancò poco che scoppiasse una colluttazione con il proprietario del locale, un abruzzese emigrato molti anni prima nel Regno Unito per formare una famiglia con una donna del posto.

Un pomeriggio, intorno all’ora del tè, Alex si recò presso un deli, gestito da una pittoresca famiglia indiana, per comprare delle birre, sebbene fosse minorenne e non particolarmente avvezzo a quel tipo di bevanda. Lo fece solo per trasgredire le regole. Nascose le lattine in un bidone dell’immondizia vicino casa e, quando aveva voglia di provare un po’ di ebrezza, andava a recuperarne una. In questo stato di leggera euforia, si sentiva libero dai suoi demoni e dalle catene imposte in primis dalla sua famiglia e poi dalla società. Provava un profondo senso di libertà, che trascendeva le sovrastrutture mentali accumulate nel corso della sua ancora giovane vita. “Chi ha detto che l’alcol è un cattivo rimedio?” soleva ripetersi. Purtroppo dopo qualche giorno, scoprì con suo grande rammarico, che il camion della nettezza urbana aveva portato via il suo alcolico bottino. Non ritentò più l’esperimento, ma si avventurò in qualcos’altro che riteneva ancor più eccitante.

Per rincuorare i genitori che tutto procedeva nel migliore dei modi, Alex e i suoi amici facevano chiamate a carico del destinatario dalle cabine telefoniche - indiscusse icone rosse della terra di speranza e gloria - disponibili ad ogni angolo di strada. Queste cabine, al loro interno, erano tappezzate da adesivi raffiguranti prosperose donne senza veli che pubblicizzavano hotline. Frenk, il più audace del gruppo, decise di chiamarne una. Ciò che ne seguì fu un dialogo dai toni grotteschi:  
“Pronto?”  
“Ciao caro, qual è il tuo nome?”   
“Il mio nome di battesimo è Francesco ma i miei amici mi chiamano Frenk.”  
“Allora, Frenk, dimmi cosa mi faresti?”  
“Ma non saprei, così su due piedi. Ah, si. Ti leccherei il collo.”  
“Tutto qui? È tutto ciò che mi faresti? Dimmi, cosa mi faresti se io fossi rinchiusa in una cabina telefonica con te?”  
“Beh, ti accarezzerei il viso e ti offrirei una gomma da masticare.”  
“Frenk, sei serio, caro? Io sono una bellissima donna prosperosa. Non vorresti toccare il mio seno?”  
“Beh, si. Insomma, mi piacerebbe, ma non so se ne sarei capace.”  
“Frenk, sei mai stato con una donna?”  
“Beh, si. Insomma, una volta ci sono andato vicino, ma poi lei è scoppiata in una risata malvagia ed è scappata via.”  

Fortunatamente il credito telefonico terminò e così anche quel dialogo surreale. Frenk fece giurare agli astanti di non parlare mai a nessuno di quello che avevano appena udito. Alex, il più saggio del gruppo, abbozzando un sorriso sardonico, come se volesse dire “non mancheremo”, fece un cenno con il capo. Ad ogni modo quella sensuale voce femminile rimase impressa nella testa di Frenk, a tal punto che venne usata nei mesi a venire come fonte immaginifica per le sue attività onanistiche.

Il desiderio di trasgressione sfociò anche in un ulteriore aspetto, tipico del periodo adolescenziale: l’acquisto di materiale pornografico. Ciò avvenne presso un’edicola di periferia, dove il passaggio era limitato. L’idea venne sempre a Frenk, ma Alex si trovò subito d’accordo ed entusiasta.
“Alex, mentre faccio l’acquisto, cerca di tenere a distanza le persone che si avvicinano.”
“E in che modo?”  
“Chiedi informazioni su cosa vedere in centro città, ad esempio.”  
“Mi sembra una pessima idea.”  
“Allora inventati qualcos’altro. Fingi un malore.”  
“Quest’idea mi sembra anche peggiore della prima.”  
Frenk, con un aspetto da fuggitivo, tirò su due riviste dalla copertina allettante, porse all’edicolante una manciata di monete sul palmo aperto della mano (non aveva ancora capito il valore delle frazioni di una sterlina), e si allontanò con aria spedita, come se le avesse rubate quelle riviste. Giunti a casa, i due amici imboccarono direzioni diverse con i rispettivi bottini: il primo si rinchiuse in bagno mentre il secondo in camera da letto. Non era proprio quello che si aspettavano, ma quella carta patinata rappresentava un buon viatico verso la felicità.

Il giorno successivo, bardati di k-way e di ingombranti ombrelli, Alex e la sua fidata combriccola si avventuravano tra le vie e i moli della fuligginosa città balneare. Il Brighton Pier, situato nella sezione centrale del lungomare, è il punto d’incontro dei più giovani e dei turisti, con le sue molteplici giostre e i punti di ristoro. Sempre alla ricerca di qualche ragazza con cui parlare, le impacciate figure erano a portata di mano, con il loro maccheronico e incauto inglese.
Ai molti rifiuti e scherni, seguì un incontro fortunato: s’imbatterono in due ragazzone scandinave, Gronda e Tonia, la prima biondissima e di carnagione opalescente mentre la seconda aveva un aspetto più rassicurante, morbido e rubicondo. Sorse subito una naturale competizione maschile su chi dovesse accaparrarsi chi. La spuntarono Frenk, con il suo modo di fare giocherellone, e Davide, che giocò la carta del saputello. Alex, come al solito, rimase a bocca asciutta. Non si demoralizzò, pensando che sarebbero giunti tempi migliori anche per lui. Da quell’esperienza aveva imparato che doveva ancora apprendere molte cose dalla vita.

Quella vacanza nacque come soggiorno studio - organizzato da una nota scuola di lingue - per imparare l’inglese. Al termine della permanenza in Inghilterra, Alex e la sua gang avevano acquisito un fastidioso accento bergamasco, a causa dei loro compagni di studio. Rincasò conoscendo la lingua inglese peggio di quando partì e con una avversione imperitura nei confronti dei biscotti scozzesi.
