+++
title = "La signorina Baratro: epilogo"
date = "2021-03-17"
author = "Dandy"
cover = "img/baratro2.jpeg"
description = "..."
+++

La signorina Baratro, come tutte le mattine, si reca di buona lena presso lo studio legale in cui lavora. La sua nottata è stata alquanto movimentata: un vortice di pensieri l’ha lasciata vigile per l’intera durata dell’oscurità.

La signorina Baratro arriva, come di suo consueto, in anticipo di un’ora, ma decide di non entrare: oggi ha voglia di cambiare la sua routine. Si siede su una fredda panchina arrugginita, nel parco antistante all’edificio in cui lavora, tira fuori il suo tapperware, decorato con piccoli gelati colorati, e consuma i rimasugli della sua cena. È stufa di mangiare sempre quello sciapido pollo lesso. Avrebbe voglia di un hamburger con cetriolini, cipolle, ketchup e un uovo fritto. Decide che quello sarà il suo pranzo odierno.

La signorina Baratro entra in ufficio con mezz’ora di ritardo, sotto gli occhi stupefatti dei suoi colleghi; scarica la borsa sulla scrivania e si rinchiude nel bagno delle signore. Tira fuori il suo Huawei, apre Whatsapp e clicca sul link inviatogli da un amico. È un brano al pianoforte di un compositore a lei sconosciuto. È rapita dalla melodia, così semplice e allo stesso tempo così profondamente coinvolgente. Decide di fare qualcosa che non avrebbe mai pensato di fare in tutta la sua vita: si sfila le mutandine dalla gonna, si adagia sulla tavolozza del gabinetto, allarga le gambe fino a formare un angolo di novanta gradi e, con un delicato massaggio circolare esercitato dal suo dito indice, si procura l’orgasmo più intenso degli ultimi tempi.
La signorina Baratro esce dal bagno con aria appagata e si reca nella stanza del suo capo. Con fare risoluto ma tranquillo, rassegna le sue dimissioni con effetto immediato: mai più scartoffie di processi civili, mai più trasferte in tribunale, mai più colleghi ingombranti e impiccioni.

La signorina Baratro libera la sua spoglia scrivania e, con un atteggiamento sussiegoso, affronta i colleghi sbigottiti per l’avventato gesto. Esce dall’edificio senza proferire parola e senza voltarsi mai indietro. Questo è l’inizio della sua nuova e non più abitudinaria esistenza.
