+++
title = "Millenovecento ottantaquattro"
date = "2025-07-15"
author = "Dandy"
cover = "img/millenovecentoottantaquattro.jpeg"
description = "Era il 1984. L’anno in cui il mondo si vestiva delle Olimpiadi a Los Angeles..."
+++

Era il 1984.

L’anno in cui il mondo si vestiva delle Olimpiadi a Los Angeles,
in cui il Napoli si accendeva di speranza accogliendo El Pibe de Oro,
in cui Greg Louganis, sospeso tra cielo e acqua, compiva un volo perfetto dalla piattaforma dei dieci metri,

Io avevo undici anni, e il mondo mi sembrava enorme e inafferrabile.
Fu l’anno in cui imparai a stare a galla in acque profonde, non tanto nuotando, ma arrendendomi a esse — come si fa con la vita, quando si smette di lottare e si accetta il suo corso.

Quell’estate ascoltai per la prima volta una musica che mi fece percepire l’Assoluto: Fanfare for the Common Man di Aaron Copland. Le sue note - limpide e malinconiche - entrarono nella mia vita come un caldo vento autunnale, Non sembrava una composizione, era un’epifania: lenta, maestosa, come se il tempo rallentasse il suo respiro.
Quei colpi di timpano, quei fiati solenni,
erano come il cuore del mondo che batteva con calma e dignità, rendendo sacro anche il mio piccolo essere.

E poi c’era lei.

La vidi sulla spiaggia un pomeriggio in cui il cielo sembrava immobile.
Camminava lungo la riva con la grazia di qualcosa che non appartiene del tutto a questa terra. Era più grande di me — di quanto, non avrei saputo dirlo.
Ma bastava uno sguardo per capire che era fatta della stessa materia di certi sogni che non osiamo raccontare.
Aveva i capelli raccolti in modo disordinato, e il sole le giocava sulla pelle
con una complicità che mi faceva quasi invidia.

Mi colpì ogni cosa: il modo in cui sollevava i piedi dalla sabbia,
come se non volesse lasciare impronte;
il gesto distratto con cui si toccava la nuca; ma soprattutto quelle due piccole depressioni nella parte bassa della schiena, come impronte lasciate dagli dèi su un corpo da adorare. Non sapevo ancora che avevano un nome: fossette di Venere. Lo avrei scoperto più tardi, quando ogni dettaglio del corpo umano cominciava a diventare per me geografia del desiderio.

In quella visione c’era tutto:
il turbamento, la meraviglia, l’inesplicabile desiderio di restare nei paraggi del suo respiro,
senza capire se volessi parlarle o solo continuare a guardarla in silenzio.
Lei era una stagione che passava una sola volta, una rivelazione che accendeva il corpo e confondeva l’anima.

Nel sottofondo segreto della mia mente, la fanfara di Copland tornava a suonare.
Come se quella musica fosse la colonna sonora della mia iniziazione al mistero.
Non c’era bisogno di parole. Bastava la luce, l’acqua, la pelle, la musica, e un cuore che batteva troppo forte per essere ignorato.

Quell’estate mi insegnò che si può nuotare nel mare, ma anche nella vertigine di uno sguardo.
Che si può ascoltare una fanfara scritta per uomini comuni e sentirsi, per un attimo, parte di qualcosa di eterno.
