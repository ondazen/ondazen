+++
title = "Gli immortali"
date = "2021-10-31"
author = "Dandy"
cover = "img/gli-immortali.jpg"
description = "Il corpo fu rinvenuto in una roggia, completamente carbonizzato, dopo cinque giorni dalla sua scomparsa..."
+++

Il corpo fu rinvenuto in una roggia, completamente carbonizzato, dopo cinque giorni dalla sua scomparsa. Solo a seguito di una perizia di odontologia forense fu confermata la sua identità.

Il fratello di Frenk è sempre stato una testa calda, mai rispettoso delle regole e del quieto vivere. Ma non per questo era malvoluto dalla sua famiglia. Anzi. Era un figlio premuroso ed un fratello affettuoso e sempre disponibile. Nulla lo scalfiva, lo indisponeva, lo preoccupava. Ultimamente, però, sembrava distante anni luce, corrucciato per qualche problema. Era solito allontanarsi per giorni da casa, senza dire ad anima viva dove si recasse o cosa facesse. Ma in quel frangente Frenk ebbe una sensazione di malessere e quell’intuizione lo portò ad organizzare una battuta di caccia per ritrovare suo fratello. Sebbene il corpo fosse stato ridotto ad un tronco fuligginoso e privo di sembianze umane, lo riconobbe a prima vista. Quel vile atto di estrema truculenza, perpetrato nei confronti di un uomo della sua cerchia, e per giunta appartenente alla sua stessa linea di sangue, gli fece gridare vendetta. Giurò che non si sarebbe dato pace, finché l’ultimo discendente della famiglia, che aveva compiuto quell’infame gesto, non avesse esalato l’ultimo respiro.

“Amici, parenti, rivali del clan dei corleonesi, vi ho qui riuniti stasera, in questo luogo umido e rischiarato dalla sola luce lunare, per stringere con voi un patto di sangue, affinché ogni componente del clan avversario venga estirpato - senza alcuna pietà - da questa illusoria esistenza.” I ventidue uomini, stretti in cerchio, s’incisero il polpastrello dell’indice della mano e il rivolo di sangue, che fuoriuscì, fu cosparso sulla fronte del compagno, che si trovava alla loro destra, a formare una croce imperfetta. In quel preciso istante ebbe inizio la faida più violenta e sanguinosa che il paese abbia potuto testimoniare nel corso dell’ultimo secolo. Lo sparuto gruppo di giustizieri era di giovane età e nel pieno delle loro forze, contrariamente ai loro rivali, imbolsiti a causa di una vita agiata e scevra (a loro detta) di pericoli. L’impresa non si rivelò così ardua: A Vulpi, il più giovane della banda, così soprannominato per la sua innata astuzia, si appostava nei luoghi più impervi ed ombrosi e, con la sua lupara a canne mozze, ne fece fuori ventisette in sole tre settimane. Frenk, il più efferato del gruppo, s’inventò un modo per apporre una firma ai suoi cadaveri: legava i pallettoni con del filo d’acciaio, in modo da accrescere l’effetto dilaniante sulle carni delle vittime. L’idea gli venne dalla lettura de Il Gattopardo, dove Tomasi di Lampedusa usa il termine lupara per indicare non il fucile ma la modalità del suo munizionamento: “lo hanno trovato morto con dodici lupare nella schiena”. Nel corso di quattro mesi ne fece fuori sessantaquattro. Tagghiola, il più anziano del gruppo, utilizzò la tecnica per cacciare i lupi che infestavano la zona: la tagliola, per l’appunto. Disponeva questi attrezzi infernali in prossimità delle abitazioni nemiche e, una volta intrappolati, se non morivano dissanguati prima della loro cattura, sparava in faccia ai malcapitati da distanza ravvicinata, in modo da renderli irriconoscibili. Ne fece fuori trentasette nell’arco di tre mesi.

A seguito di queste innumerevoli perdite, il clan dei corleonesi corse ai ripari: chi si rifugiò in lunghi ed angusti cunicoli nelle profondità della terra e chi cercò di giocare d’anticipo sul nemico. Fu un’ecatombe. Ad uno ad uno, tutti vennero stanati e colpiti a morte. Nell’arco di nove mesi morirono cinquecentoquattro persone del clan rivale. Se ne salvò solo uno, di cui non si seppe più nulla per molti anni a venire. Nessuno dei giustizieri perì durante questa sanguinolenta guerra. Per tale motivo furono soprannominati “gli immortali”. L’abilità nella lotta e negli agguati non gli valse, però, la libertà; ben presto vennero tutti catturati e processati con pene pesantissime: ventidue ergastoli, ovvero il carcere a vita. Furono sparpagliati ed inviati in differenti penitenziari di massima sicurezza. Frenk fu spedito nel nord Italia. Qui scontò i primi otto anni in isolamento. I successivi sette in stato di regime controllato, ovvero poteva interagire con gli altri detenuti solo per un periodo limitato della giornata. I successivi tredici anni trascorsero in relativa tranquillità fino al giorno in cui s’imbatté in un nuovo detenuto, appena trasferito da un carcere della capitale. Era l’unico superstite del clan rivale, di cui si persero le tracce ventotto anni prima. “Non ho mai ucciso un uomo a mani nude”, rifletté Frenk, “ma dopotutto strangolarlo non mi costerà molta fatica”. Prese in considerazione anche il cucchiaino che teneva in tasca e con il quale pensò di cavargli entrambi gli occhi. Altre modalità morbose e originali - per far fuori quell’uomo - gli balenarono per la mente, ma la sua sete di vendetta si placò quando l’avversario gli porse la mano in segno di resa.

A distanza di trent’anni, Frenk è stato scarcerato per buona condotta ed è tornato ad essere un uomo libero. Recentemente l’ho conosciuto. È un bravo uomo, dalla vita dannata e dall’anima dilaniata. Che possa scacciare definitivamente i suoi fantasmi e ricongiungersi con il suo sé più profondo.
